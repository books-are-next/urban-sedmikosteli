<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="II">
    <meta name="apple-mobile-web-app-capable" content="yes">
    <title>II • Sedmikostelí</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./sedmikosteli_007.html">
    <link rel="next" href="./sedmikosteli_009.html">
    <meta name="nb-order" content="7">
    <link rel="self" href="sedmikosteli_008.html">
    <meta name="nb-identifier" content="urban-sedmikosteli-a1f3df0">
    <meta name="nb-role" content="chapter">
  </head>
  <body data-nb-words="3109" data-nb-chars="17968" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="sedmikosteli_007.html">I</a></li>
        <li><a href="sedmikosteli_008.html">II</a></li>
        <li><a href="sedmikosteli_009.html">III</a></li>
        <li><a href="sedmikosteli_010.html">IV</a></li>
        <li><a href="sedmikosteli_011.html">V</a></li>
        <li><a href="sedmikosteli_012.html">VI</a></li>
        <li><a href="sedmikosteli_013.html">VII</a></li>
        <li><a href="sedmikosteli_014.html">VIII</a></li>
        <li><a href="sedmikosteli_015.html">IX</a></li>
        <li><a href="sedmikosteli_016.html">X</a></li>
        <li><a href="sedmikosteli_017.html">XI</a></li>
        <li><a href="sedmikosteli_018.html">XII</a></li>
        <li><a href="sedmikosteli_019.html">XIII</a></li>
        <li><a href="sedmikosteli_020.html">XIV</a></li>
        <li><a href="sedmikosteli_021.html">XV</a></li>
        <li><a href="sedmikosteli_022.html">XVI</a></li>
        <li><a href="sedmikosteli_023.html">XVII</a></li>
        <li><a href="sedmikosteli_024.html">XVIII</a></li>
        <li><a href="sedmikosteli_025.html">XIX</a></li>
        <li><a href="sedmikosteli_026.html">XX</a></li>
        <li><a href="sedmikosteli_027.html">XXI</a></li>
        <li><a href="sedmikosteli_028.html">XXII</a></li>
        <li><a href="sedmikosteli_029.html">XXIII</a></li>
        <li><a href="sedmikosteli_030.html">XXIV</a></li>
        <li><a href="sedmikosteli_031.html">EPILOG</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./sedmikosteli_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">II</span></h1>
        <p class="chunk" data-nb-ref-number="2" data-nb-words="15" data-nb-chars="77"><span class="idea" data-nb-ref-number="2" id="idea2" data-nb-words="2" data-nb-chars="9">Qui vive?<br></span>
          <span class="idea" data-nb-ref-number="3" id="idea3" data-nb-words="7" data-nb-chars="36">U&nbsp;tvých dveří stojím já, prošlý čas,<br></span>
          <span class="idea" data-nb-ref-number="4" id="idea4" data-nb-words="4" data-nb-chars="21">přítel tvůj a&nbsp;strážce<br></span>
          <span class="idea" data-nb-ref-number="5" id="idea5" data-nb-words="2" data-nb-chars="11">a&nbsp;varovník.</span>
        </p>
        <p class="chunk" data-nb-ref-number="3" data-nb-words="3" data-nb-chars="11"><span class="idea" data-nb-ref-number="6" id="idea6" data-nb-words="3" data-nb-chars="11">— R. Weiner</span></p>
        <p class="chunk" data-nb-ref-number="4" data-nb-words="41" data-nb-chars="222"><span class="idea" data-nb-ref-number="7" id="idea7" data-nb-words="41" data-nb-chars="222">Historie mých pohrom se&nbsp;začala psát v&nbsp;den, kdy jsem dostal své jméno&nbsp;– či&nbsp;už&nbsp;když jsem se&nbsp;narodil. Nebo ještě o&nbsp;devět měsíců dřív? A&nbsp;možná ji&nbsp;předurčilo už&nbsp;narození mého otce, muže s&nbsp;nehezkým přízviskem, které jsem zdědil.</span></p>
        <p class="chunk" data-nb-ref-number="5" data-nb-words="94" data-nb-chars="596"><span class="idea" data-nb-ref-number="8" id="idea8" data-nb-words="94" data-nb-chars="596">Rodiče mě&nbsp;nechtěli. To&nbsp;kvůli mně stvrdili svůj vztah manželstvím&nbsp;– z&nbsp;močálu rovnou na&nbsp;skálu. Ukrutnosti, k&nbsp;nimž jsem byl v&nbsp;dospělém věku záludně přiváben, jsou jen logickým následkem těchto nedorozumění. Neznám nic ubožejšího než manželství uzavíraná v&nbsp;dvacátém století a&nbsp;považuji se&nbsp;za&nbsp;šťastlivce, neboť jsem se&nbsp;dožil konce onoho hnusného věku svobodný. Bezpochyby to&nbsp;bylo jen proto, že&nbsp;jsem se&nbsp;včas obrátil zpátky, k&nbsp;minulosti, k&nbsp;jejím tajemným příběhům. Všechny se&nbsp;nedají vypovědět, přetrvají ty, jež stojí za&nbsp;to. Můj vlastní příběh, dnes už&nbsp;též dávná minulost, patří k&nbsp;těm nejpodivuhodnějším.</span></p>
        <p class="chunk" data-nb-ref-number="6" data-nb-words="72" data-nb-chars="431"><span class="idea" data-nb-ref-number="9" id="idea9" data-nb-words="72" data-nb-chars="431">Začnu vzpomínkou, která mi&nbsp;v&nbsp;paměti utkvěla dodnes a&nbsp;je esencí mého dětství, vzpomínkou na&nbsp;výlet, který mi&nbsp;otec věnoval k&nbsp;osmým narozeninám. Žili jsme v&nbsp;Mladé Boleslavi, městě ležícím v&nbsp;kraji tisíce a&nbsp;jednoho starých příbytků. My&nbsp;jsme však bydleli na&nbsp;sídlišti. Léto co&nbsp;léto jezdili rodiče na&nbsp;dovolenou k&nbsp;nedalekému Máchovu jezeru a&nbsp;brali mě&nbsp;s&nbsp;sebou, ale výstup na&nbsp;malebný hrad, kolem něhož vedla cesta, pokaždé odložili na&nbsp;přesrok.</span></p>
        <p class="chunk" data-nb-ref-number="7" data-nb-words="182" data-nb-chars="1046"><span class="idea" data-nb-ref-number="10" id="idea10" data-nb-words="182" data-nb-chars="1046">Až&nbsp;přišly osmé narozeniny a&nbsp;otcovo překvapení: výlet na&nbsp;Bezděz. Dovolil mi&nbsp;sedět v&nbsp;autě na&nbsp;místě spolujezdce, kde byl bezpečnostní pás, dodávající větší důležitosti než generálská šerpa. Byl jsem šťastný a&nbsp;dobrá nálada mne neopustila ani cestou, když jsem poslouchal stížnosti na&nbsp;matku, jež v&nbsp;té době přicházely čím dál tím častěji. Nic jsem si&nbsp;z&nbsp;otcových řečí nedělal, odhodlán nenechat si&nbsp;zkazit den. Otec zapomněl, že&nbsp;tam jsem, a&nbsp;začal nadávat. Matka je&nbsp;líná, to&nbsp;je&nbsp;ten pravý důvod, proč se&nbsp;válí na&nbsp;kanapi; že&nbsp;upeče dort, takové bulíky ať&nbsp;věší na&nbsp;nos mně, ne&nbsp;jemu, vždyť jí&nbsp;jsem ukradený, s&nbsp;tím pitomým hradem otravuju už&nbsp;čtyři roky a&nbsp;nakonec samozřejmě musí on, ale co&nbsp;by&nbsp;pro kluka neudělal? Svíral volant, až&nbsp;mu&nbsp;zbělely klouby, a&nbsp;hádal se&nbsp;s&nbsp;matkou, která zůstala doma. Sáhl pro cigarety a&nbsp;zjistil, že&nbsp;sedím vedle něj. Překvapilo ho, jak jsem vmáčklý do&nbsp;sedačky, divil se, jak mi&nbsp;je&nbsp;volný bezpečnostní pás. Tenkrát ještě nebyly samonavíjecí. Rozcuchal mi&nbsp;vlasy a&nbsp;zasmál se&nbsp;tomu. Po&nbsp;doteku jeho prstů mě&nbsp;pálila hlava, jako by&nbsp;ji&nbsp;byl poškrábal.</span></p>
        <p class="chunk" data-nb-ref-number="8" data-nb-words="83" data-nb-chars="499"><span class="idea" data-nb-ref-number="11" id="idea11" data-nb-words="83" data-nb-chars="499">Jeho nálada se&nbsp;zhoršila, když se&nbsp;z&nbsp;motoru začaly ozývat divné zvuky. Zpomalil a&nbsp;natáčel hlavu, aby lépe slyšel, a&nbsp;pak mi&nbsp;rozepnul pás a&nbsp;naznačil, abych přelezl na&nbsp;zadní sedadlo a&nbsp;přiložil ucho k&nbsp;opěradlu, za&nbsp;nímž byl motor. Nic podezřelého jsem neslyšel, ale náležitě jsem se&nbsp;nesoustředil, neboť jsme projeli Bělou pod Bezdězem a&nbsp;mezi posledními domy nad pšeničnými poli prokmitlo vzdálené panorama dvou šedozelených vrchů a&nbsp;bílého hradu na&nbsp;vyšším z&nbsp;nich&nbsp;– pohled, který jsem si&nbsp;nemínil nechat ujít.</span></p>
        <p class="chunk" data-nb-ref-number="9" data-nb-words="75" data-nb-chars="432"><span class="idea" data-nb-ref-number="12" id="idea12" data-nb-words="75" data-nb-chars="432">Za&nbsp;nezájem o&nbsp;chod motoru mě&nbsp;otec potrestal na&nbsp;parkovišti pod hradem. Odmítl odejít od&nbsp;vozu, dokud záhadnému klepání nepřijde na&nbsp;kloub. Zatímco se&nbsp;skláněl pod kapotou, pobíhal jsem mezi ním a&nbsp;první kamennou fortnou na&nbsp;úpatí kopce. Prochází jí&nbsp;prastará hrubá cesta příkře se&nbsp;vinoucí vzhůru, rozbité kamení sálalo teplem a&nbsp;zvalo mne, abych na&nbsp;místě ulehl a&nbsp;zavrtal se&nbsp;do&nbsp;jeho puklin jako do&nbsp;peřiny. Až&nbsp;by&nbsp;šel otec kolem, nenašel by&nbsp;mě.</span></p>
        <p class="chunk" data-nb-ref-number="10" data-nb-words="104" data-nb-chars="585"><span class="idea" data-nb-ref-number="13" id="idea13" data-nb-words="104" data-nb-chars="585">Kontrola vozu trvala víc než hodinu. Na&nbsp;žádnou závadu se&nbsp;nepřišlo, odstranit klepání se&nbsp;nepodařilo. Přesto se&nbsp;na&nbsp;mě otec s&nbsp;pokrče­ním ramen usmál. Nechtěl jsem věřit svým očím a&nbsp;nejraději bych se&nbsp;mu&nbsp;vrhl kolem krku, kdybych nevěděl, že&nbsp;to&nbsp;nemá rád. Když si&nbsp;sbalil nářadí, odbilo na&nbsp;věži vesnického kostela jedenáct. Slunce pálilo a&nbsp;dotírali komáři. Otec mě&nbsp;vzal za&nbsp;ruku a&nbsp;prohlásil, že&nbsp;můžeme jít. Dlaň měl celou od&nbsp;oleje, napadlo mě, zda se&nbsp;do&nbsp;mé nechtěl jen utřít. Poznal, na&nbsp;co myslím, a&nbsp;zachechtal se. Vytrhl jsem se&nbsp;mu&nbsp;a&nbsp;utíkal do&nbsp;stráně jako zajíc. Hnala mě&nbsp;zloba a&nbsp;netrpělivost.</span></p>
        <p class="chunk" data-nb-ref-number="11" data-nb-words="99" data-nb-chars="527"><span class="idea" data-nb-ref-number="14" id="idea14" data-nb-words="99" data-nb-chars="527">Byl teplý letní den a&nbsp;výstup k&nbsp;hradu otce zmáhal. Než dosupěl ke&nbsp;třetí bráně, jíž se&nbsp;vstupuje do&nbsp;hradního opevnění a&nbsp;kde les přechází v&nbsp;šípkové trní, nad nímž je&nbsp;z&nbsp;této strany jen holá skála a&nbsp;na&nbsp;ní zdi s&nbsp;cimbuřím a&nbsp;o&nbsp;kus dál Čertova věž, byl jsem u&nbsp;pokladny před poslední bránou pětkrát a&nbsp;pětkrát se&nbsp;vrátil k&nbsp;němu, pokaždé zklamán jeho pomalostí. Cestou jsem potkával spoustu lidí, blížilo se&nbsp;poledne a&nbsp;všichni mířili dolů — nahoru jen my. Zaradoval jsem se, že&nbsp;budu mít hrad jen pro sebe. Odjakživa jsem ho&nbsp;považoval za&nbsp;svůj.</span></p>
        <p class="chunk" data-nb-ref-number="12" data-nb-words="123" data-nb-chars="738"><span class="idea" data-nb-ref-number="15" id="idea15" data-nb-words="123" data-nb-chars="738">Radost mi&nbsp;pokazil muž, který nahoře okouněl s&nbsp;cigaretou v&nbsp;koutku zlostného obličeje. Od&nbsp;boudy sloužící za&nbsp;pokladnu se&nbsp;k&nbsp;prvním bukům na&nbsp;samém vrcholu severního svahu táhla prkenná ohrada, dlouhá téměř deset metrů a&nbsp;vyšší než dospělý člověk. Uzavírala prostranství před poslední bránou s&nbsp;těžkými dubovými vraty. Pokud jste chtěli vidět do&nbsp;kraje, museli jste se&nbsp;buď vrátit kousek cesty zpět a&nbsp;pokusit se&nbsp;zahlédnout skrz koruny stromů nedaleký Břehyňský rybník a&nbsp;za&nbsp;ním na&nbsp;severozápad Máchovo jezero, nebo, což jsem tehdy ještě nevěděl, projít na&nbsp;druhé nádvoří hradu, odkud je&nbsp;na&nbsp;jižní straně vidět Houska a&nbsp;šikmo za&nbsp;ní Říp a&nbsp;jednou za&nbsp;rok též špice katedrály na&nbsp;Hradčanech&nbsp;– ovšem jen za&nbsp;větrného počasí a&nbsp;clonových mračen vysoko na&nbsp;obloze.</span></p>
        <p class="chunk" data-nb-ref-number="13" data-nb-words="56" data-nb-chars="333"><span class="idea" data-nb-ref-number="16" id="idea16" data-nb-words="56" data-nb-chars="333">Pojal jsem úmysl obejít ohradu a&nbsp;podívat se&nbsp;směrem severním. Na&nbsp;samém okraji srázu jsem hodlal proklouznout na&nbsp;druhou stranu a&nbsp;opřít se&nbsp;o&nbsp;hrubě přitesané fošny, ale jakmile jsem překročil území vymezené návštěvám, přiskočil ke&nbsp;mně muž s&nbsp;cigaretou, chytil mě&nbsp;za&nbsp;paži a&nbsp;řekl: „Ty nesmíš.“ Vyslovil to&nbsp;krátce a&nbsp;tvrdě, s&nbsp;cizím přízvukem.</span></p>
        <p class="chunk" data-nb-ref-number="14" data-nb-words="33" data-nb-chars="202"><span class="idea" data-nb-ref-number="17" id="idea17" data-nb-words="33" data-nb-chars="202">Zaraženě jsem si&nbsp;ho&nbsp;prohlédl: vlasy ulíznuté na&nbsp;pěšinku, jejíž přímost naháněla strach stejně jako hranatý knírek a&nbsp;černá přepásaná bunda z&nbsp;umělé kůže. Nešlo mi&nbsp;do&nbsp;hlavy, co&nbsp;tomu divnému patronovi vadí.</span></p>
        <p class="chunk" data-nb-ref-number="15" data-nb-words="71" data-nb-chars="407"><span class="idea" data-nb-ref-number="18" id="idea18" data-nb-words="71" data-nb-chars="407">Vtom se&nbsp;mu&nbsp;za&nbsp;zády vynořil otec. Očekával jsem, že&nbsp;se&nbsp;na&nbsp;chlapa oboří, ale s&nbsp;jakýmsi posunkem na&nbsp;mě jen vyvalil oči a&nbsp;mlčky mě&nbsp;odvlekl k&nbsp;pokladně. Tam mi&nbsp;zasyčel do&nbsp;ucha, abych se&nbsp;tu&nbsp;s&nbsp;nikým nebavil. Ohlédl jsem se&nbsp;po&nbsp;muži s&nbsp;cigaretou; díval se&nbsp;za&nbsp;námi přimhouřenýma očima, zvláštním, nepochopitelně podezřívavým, možná i&nbsp;nenávistným pohledem. Dnes vím, k&nbsp;čemu ho&nbsp;přirovnat: byl to&nbsp;pohled dvacátého století.</span></p>
        <p class="chunk" data-nb-ref-number="16" data-nb-words="130" data-nb-chars="781"><span class="idea" data-nb-ref-number="19" id="idea19" data-nb-words="130" data-nb-chars="781">Prošli jsme se&nbsp;vstupenkami dvířky ve&nbsp;vratech a&nbsp;ocitli se&nbsp;na&nbsp;prvním nádvoří. Otec uvolnil ruku na&nbsp;mém rameni a&nbsp;vlídnějším tónem vysvětlil, že&nbsp;jen několik kilometrů na&nbsp;severovýchod je&nbsp;letiště, cizí, sovětské, a&nbsp;ohrada a&nbsp;ten chlap jsou na&nbsp;Bezdězu proto, aby se&nbsp;tím směrem nikdo nekoukal a&nbsp;aby se&nbsp;nedalo fotografovat. Namítl jsem, že&nbsp;mě&nbsp;nezajímá letiště, ale Ralsko, kopec ještě špičatější než Bezděz, završený křivou zříceninou, která nahání strach, protože připomíná zborcený trůn. Na&nbsp;něm, jak jsem vždycky věděl, sedává neviditelný obr a&nbsp;s&nbsp;rukama opřenýma o&nbsp;pobořené zdi a&nbsp;nohama spuštěnýma z&nbsp;prudkého svahu hlídá prastaré území Berků z&nbsp;Dubé, mé&nbsp;vlastní území, vždyť i&nbsp;já jsem na&nbsp;něm v&nbsp;Boleslavi doma. Tak jaképak letiště? Jací Sověti? Ten jejich hlídač je&nbsp;ve&nbsp;srovnání s&nbsp;mým směšný!</span></p>
        <p class="chunk" data-nb-ref-number="17" data-nb-words="49" data-nb-chars="285"><span class="idea" data-nb-ref-number="20" id="idea20" data-nb-words="49" data-nb-chars="285">Otec mě&nbsp;však už&nbsp;neposlouchal. Od&nbsp;jednoho z&nbsp;paláců k&nbsp;nám po&nbsp;schodech sestupovala krásná žena, dnes bych řekl dívka, ale tehdy mi&nbsp;připadala stará, nedosažitelně dospělá. Pozdravila se&nbsp;s&nbsp;otcem, a&nbsp;když zjistila, že&nbsp;jsme na&nbsp;prohlídku jen dva, usmála se&nbsp;a&nbsp;řekla, že&nbsp;aspoň budeme brzy hotovi.</span></p>
        <p class="chunk" data-nb-ref-number="18" data-nb-words="161" data-nb-chars="1008"><span class="idea" data-nb-ref-number="21" id="idea21" data-nb-words="161" data-nb-chars="1008">Mohli jsme oči nechat na&nbsp;jejích dlouhých řasách, růžových rtech a&nbsp;světlých vlasech, na&nbsp;její útlé postavě v&nbsp;kratičké žluté sukni, zeleném tričku a&nbsp;seprané džínové bundě do&nbsp;pasu. Jako ovce jsme ji&nbsp;následovali skrz komnaty a&nbsp;černé kuchyně rozpadlých paláců, věnujíce pozornost hlavně jejím nahým nohám, naboso obutým do&nbsp;sandálů, které nosila nedopnuté; jejich klapot se&nbsp;rozléhal v&nbsp;prázdných hodovních síních. Upozorňovala nás na&nbsp;gotická okna s&nbsp;kamennou kružbou a&nbsp;květinové motivy na&nbsp;hlavicích sloupků a&nbsp;přípor, ale já&nbsp;jsem bezmocně chodil s&nbsp;hlavou skloněnou, očima přilepenýma k&nbsp;jejím kotníkům, a&nbsp;veškerý zájem o&nbsp;památky musel zachraňovat otec, ač&nbsp;byl, jak jsem dobře věděl, okouzlen průvodkyní ještě víc než já. Dívka byla mladá a&nbsp;naprosto současná, vůbec se&nbsp;k&nbsp;šedým ruinám nehodila, a&nbsp;přece se&nbsp;po&nbsp;areálu pohybovala se&nbsp;samozřejmostí hradní paní a&nbsp;zdobila jej barvami duhy. Rozpukané zdi a&nbsp;vyprahlé rozvaliny s&nbsp;námi soupeřily o&nbsp;její stín; kde se&nbsp;zastavila, tam vše ztichlo a&nbsp;předstíralo pozornost tomu, co&nbsp;říká.</span></p>
        <p class="chunk" data-nb-ref-number="19" data-nb-words="105" data-nb-chars="632"><span class="idea" data-nb-ref-number="22" id="idea22" data-nb-words="105" data-nb-chars="632">Jestliže jsme o&nbsp;výklad neměli, ani nemohli mít zájem, navenek jsme se&nbsp;tvářili jako znalci historie a&nbsp;předháněli se&nbsp;v&nbsp;dotazech a&nbsp;poznámkách, rádoby zajímavých a&nbsp;zřídkakdy vtipných. Otec samozřejmě vítězil, pohledy k&nbsp;němu vysílané byly uznalé, na&nbsp;mě zbyla shovívavost. Zlobilo mě&nbsp;to&nbsp;a&nbsp;ještě víc nutilo do&nbsp;předvádění své vyspělosti, až&nbsp;mě&nbsp;otec musel napomenout. Omluvil se&nbsp;za&nbsp;mě, ale dívka jen drtila v&nbsp;ústech bojínek, zuby měla bílé a&nbsp;vlhké, rty se&nbsp;jí&nbsp;pobaveně, blahosklonně usmívaly. A&nbsp;tu jsem si&nbsp;představil, že&nbsp;já&nbsp;jsem to&nbsp;šťastné stéblo, které rozmarně olizuje a&nbsp;namotává na&nbsp;jazyk, a&nbsp;oslňující polední slunce mi&nbsp;ztemnělo před očima.</span></p>
        <p class="chunk" data-nb-ref-number="20" data-nb-words="87" data-nb-chars="564"><span class="idea" data-nb-ref-number="23" id="idea23" data-nb-words="87" data-nb-chars="564">Uraženě jsem se&nbsp;stáhl z&nbsp;jejich dohledu. Okřiknutí jsem považoval za&nbsp;nespravedlnost, jednostrannou výhodu dospělého nad dítětem. Neměl jsem v&nbsp;úmyslu být drzý, jen vtipný: u&nbsp;zdi opodál stály staré zednické necky plné dešťovky, a&nbsp;já je&nbsp;začal opěvovat coby rytířskou koupelnu a&nbsp;s&nbsp;pomrkáváním se&nbsp;zeptal průvodkyně, jestli se&nbsp;tam chodí sprchovat. Ten prachbídný žertík jsem tenkrát považoval za&nbsp;duchaplné šibalství. Otec mi&nbsp;pohrozil, že&nbsp;jestli nepřestanu otravovat, odvede mě&nbsp;k&nbsp;pokladně a&nbsp;dokončí prohlídku sám. Byl jsem přesvědčen, že&nbsp;by&nbsp;to&nbsp;udělal se&nbsp;skutečnou radostí.</span></p>
        <p class="chunk" data-nb-ref-number="21" data-nb-words="69" data-nb-chars="388"><span class="idea" data-nb-ref-number="24" id="idea24" data-nb-words="69" data-nb-chars="388">Výklad už&nbsp;jsem neposlouchal. Zkoumal jsem dívku z&nbsp;povzdálí a&nbsp;zkusil si&nbsp;ji&nbsp;představit jako svou matku. Ten nápad mě&nbsp;zaujal. Jak by&nbsp;to&nbsp;bylo krásné, mít tak půvabnou, milou a&nbsp;mladou maminku… Ale hned jsem se&nbsp;nad takovou úvahou zastyděl a&nbsp;vyčetl si&nbsp;ji. Zrazovala mou opravdovou matku, a&nbsp;to nebylo vůbec nutné. Tahle dívka přece mohla být moje sestra nebo teta. Na&nbsp;víc se&nbsp;má&nbsp;fantazie nezmohla.</span></p>
        <p class="chunk" data-nb-ref-number="22" data-nb-words="105" data-nb-chars="626"><span class="idea" data-nb-ref-number="25" id="idea25" data-nb-words="105" data-nb-chars="626">Bylo vidět, že&nbsp;si&nbsp;s&nbsp;otcem padli do&nbsp;oka, dívka se&nbsp;chvílemi dokonce nedržela tématu a&nbsp;vykládala, jak studuje v&nbsp;Praze historii a&nbsp;tohle je&nbsp;povinná brigáda, kterou označila výrazem „letní aktivita”. Otci to&nbsp;připadalo legrační a&nbsp;zeptal se, zda je&nbsp;aktivní dostatečně a&nbsp;jestli si&nbsp;myslí, že&nbsp;by&nbsp;dokázala být ještě aktivnější. Z&nbsp;jeho vtipů mi&nbsp;bylo trapně, s&nbsp;mou rytířskou koupelnou se&nbsp;nedaly srovnat. Ona se&nbsp;však kupodivu smála. Roztesknilo mě&nbsp;to. Aby mě&nbsp;neviděli, zůstával jsem pozadu čím dál víc. Sotva jsem se&nbsp;podíval přes hradby, když průvodkyně ukázala prstem na&nbsp;hrad Housku, bělající se&nbsp;v&nbsp;oparu těsně pod úrovní namodralého obzoru.</span></p>
        <p class="chunk" data-nb-ref-number="23" data-nb-words="200" data-nb-chars="1144"><span class="idea" data-nb-ref-number="26" id="idea26" data-nb-words="200" data-nb-chars="1144">Ožil jsem ve&nbsp;chvíli, kdy prohlídka měla skončit a&nbsp;dívka nás znenadání vyzvala, abychom s&nbsp;ní poobědvali&nbsp;– uspořádáme si&nbsp;improvizovaný piknik. Otce ten nápad nadchl a&nbsp;já jsem byl rád, že&nbsp;s&nbsp;krasavicí můžeme pobýt delší čas, než k&nbsp;jakému nás opravňuje vstupenka. Posadili jsme se&nbsp;každý jinam, on&nbsp;u&nbsp;paty Velké věže a&nbsp;já pod troskami nejstaršího paláce. Čekali jsme, ke&nbsp;komu se&nbsp;průvodkyně posadí, až&nbsp;si&nbsp;z&nbsp;pokladny přinese svačinu a&nbsp;limonádu. Otec si&nbsp;mě&nbsp;měřil neproniknutelným pohledem, a&nbsp;když krájel žlutavý sýr, nastavil čepel nože tak, aby mě&nbsp;paprsky slunce na&nbsp;ní zachycené párkrát bodly do&nbsp;očí. Nebo se&nbsp;mi&nbsp;to&nbsp;jen zdálo? I&nbsp;já jsem byl vyzbrojen kapesním nožem, jenže jsem neměl co&nbsp;krájet, a&nbsp;tak jsem svou kudličkou s&nbsp;britskou vlajkou na&nbsp;střence aspoň mrštil do&nbsp;trávy. Měl jsem štěstí, nádherně se&nbsp;zabodla. Otci to&nbsp;neuniklo a&nbsp;viditelně se&nbsp;lekl, dokonce znejistěl tak, že&nbsp;mu&nbsp;sýr vyklouzl z&nbsp;prstů a&nbsp;upadl na&nbsp;zem. Ale to&nbsp;už&nbsp;se&nbsp;vrátila průvodkyně. Nejprve udělala pár kroků mým směrem, pak zaváhala a&nbsp;zamířila k&nbsp;otci. Zvedl obočí a&nbsp;vyslal ke&nbsp;mně pohled římského triumfátora. Sebral jsem hrst písku a&nbsp;vyhodil ji&nbsp;nad sebe; hlavu mi&nbsp;posypala sprška prachu.</span></p>
        <p class="chunk" data-nb-ref-number="24" data-nb-words="82" data-nb-chars="493"><span class="idea" data-nb-ref-number="27" id="idea27" data-nb-words="82" data-nb-chars="493">Opět se&nbsp;dali do&nbsp;řeči, otec se&nbsp;odvazoval víc a&nbsp;víc. Seděli ve&nbsp;stínu pod věží, zatímco já&nbsp;jsem se&nbsp;utábořil na&nbsp;slunci o&nbsp;pár metrů dál, ukusoval krajíc a&nbsp;sýr, který nepříjemně křupal v&nbsp;ústech, a&nbsp;se zavřenýma očima jsem poslouchal slabý bzukot včel, promísený se&nbsp;dvěma vzdálenými, žárem rozpálenými hlasy. Nerozeznal jsem jednotlivá slova a&nbsp;byl jsem tomu rád. Zamžoural jsem do&nbsp;sežehlé trávy, kde se&nbsp;bělaly sedmikrásky a&nbsp;modraly drobné pětilisté kvítky, které jsem ke&nbsp;své lítosti neuměl pojmenovat.</span></p>
        <p class="chunk" data-nb-ref-number="25" data-nb-words="64" data-nb-chars="329"><span class="idea" data-nb-ref-number="28" id="idea28" data-nb-words="64" data-nb-chars="329">Kamenná jižní zeď paláce sálala horkem a&nbsp;já jsem cítil, jak mi&nbsp;do&nbsp;zad zákeřně vypaluje díru, a&nbsp;myslel jsem na&nbsp;to, jak o&nbsp;tom otec, který se&nbsp;bezstarostně baví, vůbec neví a&nbsp;zjistí to&nbsp;až&nbsp;ve&nbsp;chvíli, kdy mě&nbsp;stará zeď propálí skrz na&nbsp;skrz a&nbsp;z&nbsp;prsou mi&nbsp;vyšlehnou plameny. A&nbsp;na&nbsp;záchranu pak bude pozdě, zamnul jsem si&nbsp;ruce s&nbsp;uspokojením.</span></p>
        <p class="chunk" data-nb-ref-number="26" data-nb-words="56" data-nb-chars="324"><span class="idea" data-nb-ref-number="29" id="idea29" data-nb-words="56" data-nb-chars="324">Musel jsem na&nbsp;chvíli usnout. Nebylo možné, aby se&nbsp;chvíli po&nbsp;poledni za&nbsp;jasného dne nad hradem zablesklo. Ale ten blesk jsem viděl jasně a&nbsp;současně mnou otřáslo burácení hromu. Zvedl jsem zrak a&nbsp;spatřil, jak se&nbsp;z&nbsp;vrcholku věže něco řítí, černá geometrická konstrukce samá ruka samá noha, jež vzápětí rozdrtí ty, co&nbsp;sedí dole.</span></p>
        <p class="chunk" data-nb-ref-number="27" data-nb-words="180" data-nb-chars="954"><span class="idea" data-nb-ref-number="30" id="idea30" data-nb-words="180" data-nb-chars="954">Než monstrum dopadlo, probudil jsem se. Průvodkyně s&nbsp;otcem dál tiše rozmlouvali a&nbsp;z&nbsp;puklin v&nbsp;kameni za&nbsp;mými zády se&nbsp;ozýval cvrček. Řinul se&nbsp;ze&nbsp;mě&nbsp;pot a&nbsp;bolela mě&nbsp;hlava, ale toho jsem si&nbsp;nevšímal; třeštil jsem zrak na&nbsp;dvě černé tyče čouhající z&nbsp;nízkého křoví za&nbsp;Velkou věží. Zvedl jsem se&nbsp;a&nbsp;zamířil tam, ale otec mě&nbsp;zavolal, ať&nbsp;se&nbsp;jdu napít. Když viděl, jak mi&nbsp;po&nbsp;spáncích stéká pot, zvedl se, sáhl mi&nbsp;na&nbsp;čelo a&nbsp;nazlobeně řekl, že&nbsp;jsem si&nbsp;měl vzít čepici. Průvodkyně se&nbsp;zatvářila starostlivě. Viděl jsem, že&nbsp;je&nbsp;to&nbsp;jen naoko, a&nbsp;odvrátil jsem zrak. Ukázal jsem ke&nbsp;křoví se&nbsp;slovy, že&nbsp;to, co&nbsp;tam leží, je&nbsp;triangulace, že&nbsp;nevím přesně, co&nbsp;ta&nbsp;triangulace znamená, ale myslím, že&nbsp;je&nbsp;to&nbsp;pyramida, co&nbsp;kdysi stávala na&nbsp;věži, a&nbsp;že mají štěstí, protože dopadla přesně v&nbsp;místě, kde se&nbsp;oni dva cpou. Dodnes netuším, odkud mi&nbsp;ten složitý název přišel na&nbsp;mysl ani jak se&nbsp;mi&nbsp;v&nbsp;té chvíli dostal na&nbsp;jazyk, ale podle toho, jak se&nbsp;dívka zatvářila, jsem nebyl překvapen jen já.</span></p>
        <p class="chunk" data-nb-ref-number="28" data-nb-words="108" data-nb-chars="572"><span class="idea" data-nb-ref-number="31" id="idea31" data-nb-words="108" data-nb-chars="572">Otázala se, jestli už&nbsp;jsem na&nbsp;hradě někdy byl či&nbsp;něco o&nbsp;něm četl&nbsp;– umím už&nbsp;přece číst, ne?&nbsp;– nebo něco zaslechl ve&nbsp;škole&nbsp;– kde chodím do&nbsp;školy, v&nbsp;Boleslavi? Jenom jsem zavrtěl hlavou a&nbsp;v&nbsp;duchu se&nbsp;radoval ze&nbsp;svého úspěchu. Probudil jsem její zájem! Udivil jsem ji! Zvítězil jsem! Na&nbsp;otce jsem se&nbsp;raději ani nepodíval a&nbsp;hltal dívčina slova. Představila se&nbsp;jako Olga&nbsp;– s&nbsp;otcem si&nbsp;už&nbsp;tykali&nbsp;–, vzala mě&nbsp;za&nbsp;ruku a&nbsp;odvedla k&nbsp;podivnému předmětu, který jsem uměl pojmenovat a&nbsp;dokonce správně umístit na&nbsp;Velkou věž, kde opravdu stával. Otec se&nbsp;loudal za&nbsp;námi a&nbsp;mlčel jako zařezaný.</span></p>
        <p class="chunk" data-nb-ref-number="29" data-nb-words="43" data-nb-chars="236"><span class="idea" data-nb-ref-number="32" id="idea32" data-nb-words="43" data-nb-chars="236">Pyramida byla železná, místy zčernalá a&nbsp;úplně prorezivělá. Špicí s&nbsp;dvěma zbylými řadami příček vězela v&nbsp;zemi, z&nbsp;noh zbývaly jen ty&nbsp;dvě, které jsem zahlédl z&nbsp;druhé strany nádvoří. Měly průřez do&nbsp;tvaru L&nbsp;a&nbsp;mohly měřit asi dva a&nbsp;půl metru.</span></p>
        <p class="chunk" data-nb-ref-number="30" data-nb-words="188" data-nb-chars="1140"><span class="idea" data-nb-ref-number="33" id="idea33" data-nb-words="188" data-nb-chars="1140">Olga se&nbsp;změnila zpátky v&nbsp;průvodkyni a&nbsp;vyprávěla, jak se&nbsp;vztyčení pyramidy podivným způsobem zapsalo do&nbsp;novodobých dějin hradu. Započalo se&nbsp;roku 1824, ale práce přerušila nehoda: pod zedníky se&nbsp;zřítila klenba a&nbsp;jen s&nbsp;velkým štěstím nikdo nepřišel k&nbsp;vážnější úhoně. Zedníci však zůstali odříznuti na&nbsp;vrcholu věže, pouze na&nbsp;úzkém ochozu, až&nbsp;do&nbsp;druhého dne, kdy je&nbsp;přišli zachránit lidé ze&nbsp;vsi s&nbsp;narychlo vyrobenými žebříky. Rok nato se&nbsp;opět mohlo přihodit neštěstí: za&nbsp;krásného dne a&nbsp;dobré viditelnosti zaměřoval na&nbsp;věži jistý inženýr Provodínské kameny, když tu&nbsp;do&nbsp;triangulační pyramidy uhodil blesk z&nbsp;čistého nebe. Shodil ji&nbsp;z&nbsp;věže a&nbsp;muže, jenž s&nbsp;ní pracoval, zbavil na&nbsp;pár hodin vědomí. Když to&nbsp;pak nešťastný inženýr vyprávěl kastelánovi, musel se&nbsp;zeptat na&nbsp;své jméno, protože je&nbsp;zapomněl. Kastelán o&nbsp;tom napsal do&nbsp;hradní kroniky, a&nbsp;zaznamenal i&nbsp;datum: čtvrtý duben 1830. Pyramida se&nbsp;rozbila a&nbsp;byla přenesena ke&nbsp;zdi, kde dodnes rezaví. Nakonec Olga připojila k&nbsp;výkladu poznámku, že&nbsp;se&nbsp;„příběh o&nbsp;tom, kterak se&nbsp;Bezděz pochybnému pokroku ubránil”, vykládal při prohlídkách naposled před válkou, a&nbsp;nejde jí&nbsp;do&nbsp;hlavy, kde jsem k&nbsp;němu přišel já.</span></p>
        <p class="chunk" data-nb-ref-number="31" data-nb-words="10" data-nb-chars="59"><span class="idea" data-nb-ref-number="34" id="idea34" data-nb-words="10" data-nb-chars="59">Dmul jsem se&nbsp;pýchou, zatímco otec se&nbsp;bránil mocnému zívání.</span></p>
        <p class="chunk" data-nb-ref-number="32" data-nb-words="143" data-nb-chars="799"><span class="idea" data-nb-ref-number="35" id="idea35" data-nb-words="143" data-nb-chars="799">Olga se&nbsp;podívala na&nbsp;hodinky a&nbsp;řekla, že&nbsp;na&nbsp;ni venku čekají další hosté. Když mi&nbsp;u&nbsp;brány podala ruku, zeptala se&nbsp;mě&nbsp;na&nbsp;jméno. Nemohl jsem odpovědět, pokazil bych si&nbsp;celý den a&nbsp;hlavně to, jak jsem se&nbsp;předvedl jejím úžasným očím. A&nbsp;tak jsem mlčel. Otec jen mávl rukou a&nbsp;s&nbsp;úšklebkem jí&nbsp;vysvětlil, že&nbsp;se&nbsp;za&nbsp;své jméno stydím. Jen co&nbsp;nám odemkla, vyběhl jsem před bránu, aby se&nbsp;mě&nbsp;nemohla zeptat podruhé. U&nbsp;pokladny postávalo asi patnáct lidí a&nbsp;všichni se&nbsp;kdovíproč dívali na&nbsp;mě, kromě muže opírajícího se&nbsp;o&nbsp;ohradu. Nebyl to&nbsp;ten co&nbsp;před obědem, tenhle měl na&nbsp;hlavě placatou čepici s&nbsp;kšiltem. Ale i&nbsp;tento hlídač zvědavých pohledů pokukoval zpod huňatého obočí po&nbsp;příchozích a&nbsp;potahoval z&nbsp;cigarety. Čouhala mu&nbsp;z&nbsp;obrovského kníru, za&nbsp;nímž nebylo vidět žádná ústa. Loučení s&nbsp;Olgou trvalo otci podezřele dlouho.</span></p>
        <p class="chunk" data-nb-ref-number="33" data-nb-words="123" data-nb-chars="676"><span class="idea" data-nb-ref-number="36" id="idea36" data-nb-words="123" data-nb-chars="676">Večer otec dojedl večeři a&nbsp;odjel do&nbsp;práce, přestože jsem měl narozeniny. Matka byla překvapená stejně jako já, nejvíc z&nbsp;toho, že&nbsp;si&nbsp;vzal auto. Jindy jezdil autobusem. Tušil jsem, kam má&nbsp;namířeno, ale mlčel jsem. V&nbsp;soutěži o&nbsp;Olžinu přízeň mě&nbsp;porazil na&nbsp;hlavu a&nbsp;já jsem tu&nbsp;prohru hodlal nést mužně. Otec mne zklamal, dokonce víc než to: byla to&nbsp;zrada. Ale já&nbsp;jsem ho&nbsp;zradit odmítl a&nbsp;těšil se&nbsp;na&nbsp;den, až&nbsp;si&nbsp;to&nbsp;uvědomí a&nbsp;uzná mou velkorysost. Nedočkal jsem se. Zato se&nbsp;mě&nbsp;zmocnila jistota, že&nbsp;jsem svým mlčením zradil matku. Dort, který jsem tenkrát dostal k&nbsp;narozeninám, pekla sama. Byl dobrý, nejlepší, jaký jsem jedl. A&nbsp;přesto mi&nbsp;hořkl v&nbsp;ústech a&nbsp;nesnědl jsem víc než kousíček.</span></p>
        <p class="chunk" data-nb-ref-number="34" data-nb-words="154" data-nb-chars="850"><span class="idea" data-nb-ref-number="37" id="idea37" data-nb-words="154" data-nb-chars="850">Matka na&nbsp;otcovu nevěru samozřejmě přišla sama, ostatně to&nbsp;nebylo poprvé. Nějaký čas to&nbsp;u&nbsp;nás zase za&nbsp;moc nestálo, tato období tiché nenávisti jsem se&nbsp;naučil předvídat a&nbsp;zvykl si&nbsp;na&nbsp;ně, jako jsem si&nbsp;zvykl na&nbsp;své rodiče. Naučil jsem se&nbsp;přehlížet jejich slabosti a&nbsp;dětinské vrtochy, smířil jsem se&nbsp;s&nbsp;jejich neschopností a&nbsp;neochotou mi&nbsp;porozumět. Naučil jsem se&nbsp;jim za&nbsp;to mstít tím, že&nbsp;jsem je&nbsp;vyloučil ze&nbsp;svého světa. Jenže o&nbsp;mých osmých narozeninách to&nbsp;bylo nejhorší: nikdy předtím jsem na&nbsp;domácích kalamitách neměl svůj podíl, až&nbsp;teď. Malý kuplíř&nbsp;– tak jsem se&nbsp;viděl ještě roky a&nbsp;styděl se&nbsp;před matkou, ale i&nbsp;před otcem a&nbsp;nejvíc před sebou samým. Už&nbsp;na&nbsp;to nechci myslet, i&nbsp;když zatím jsem na&nbsp;to chtě nechtě myslel každý den, až&nbsp;do&nbsp;minulého podzimu, kdy Čas všechno obrátil opačným směrem. Nestěžuji si&nbsp;na&nbsp;to, naopak. Dál by&nbsp;už&nbsp;stejně nic nemělo smysl.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./sedmikosteli_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>