<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XVII">
    <meta name="apple-mobile-web-app-capable" content="yes">
    <title>XVII • Sedmikostelí</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./sedmikosteli_022.html">
    <link rel="next" href="./sedmikosteli_024.html">
    <meta name="nb-order" content="22">
    <link rel="self" href="sedmikosteli_023.html">
    <meta name="nb-identifier" content="urban-sedmikosteli-a1f3df0">
    <meta name="nb-role" content="chapter">
  </head>
  <body data-nb-words="2986" data-nb-chars="18010" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="sedmikosteli_007.html">I</a></li>
        <li><a href="sedmikosteli_008.html">II</a></li>
        <li><a href="sedmikosteli_009.html">III</a></li>
        <li><a href="sedmikosteli_010.html">IV</a></li>
        <li><a href="sedmikosteli_011.html">V</a></li>
        <li><a href="sedmikosteli_012.html">VI</a></li>
        <li><a href="sedmikosteli_013.html">VII</a></li>
        <li><a href="sedmikosteli_014.html">VIII</a></li>
        <li><a href="sedmikosteli_015.html">IX</a></li>
        <li><a href="sedmikosteli_016.html">X</a></li>
        <li><a href="sedmikosteli_017.html">XI</a></li>
        <li><a href="sedmikosteli_018.html">XII</a></li>
        <li><a href="sedmikosteli_019.html">XIII</a></li>
        <li><a href="sedmikosteli_020.html">XIV</a></li>
        <li><a href="sedmikosteli_021.html">XV</a></li>
        <li><a href="sedmikosteli_022.html">XVI</a></li>
        <li><a href="sedmikosteli_023.html">XVII</a></li>
        <li><a href="sedmikosteli_024.html">XVIII</a></li>
        <li><a href="sedmikosteli_025.html">XIX</a></li>
        <li><a href="sedmikosteli_026.html">XX</a></li>
        <li><a href="sedmikosteli_027.html">XXI</a></li>
        <li><a href="sedmikosteli_028.html">XXII</a></li>
        <li><a href="sedmikosteli_029.html">XXIII</a></li>
        <li><a href="sedmikosteli_030.html">XXIV</a></li>
        <li><a href="sedmikosteli_031.html">EPILOG</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./sedmikosteli_022.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="4"><span class="idea" data-nb-ref-number="1" id="idea1" data-nb-words="1" data-nb-chars="4">XVII</span></h1>
        <p class="chunk" data-nb-ref-number="2" data-nb-words="16" data-nb-chars="101"><span class="idea" data-nb-ref-number="2" id="idea2" data-nb-words="5" data-nb-chars="36">Zemřeli šeredně, neb smrtí ošizenou:<br></span>
          <span class="idea" data-nb-ref-number="3" id="idea3" data-nb-words="8" data-nb-chars="42">chytli se&nbsp;do&nbsp;ok spletených z&nbsp;drsných křiků<br></span>
          <span class="idea" data-nb-ref-number="4" id="idea4" data-nb-words="3" data-nb-chars="23">(svých vlastních křiků)</span>
        </p>
        <p class="chunk" data-nb-ref-number="3" data-nb-words="3" data-nb-chars="11"><span class="idea" data-nb-ref-number="5" id="idea5" data-nb-words="3" data-nb-chars="11">— R. Weiner</span></p>
        <p class="chunk" data-nb-ref-number="4" data-nb-words="137" data-nb-chars="910"><span class="idea" data-nb-ref-number="6" id="idea6" data-nb-words="137" data-nb-chars="910">Hustou ranní mlhu rozfoukal polední vítr ze&nbsp;severozápadu, v&nbsp;pravidelných intervalech doprovázený přeprškami. Kam se&nbsp;poděly barvy podzimu? Nepřízni počasí čelily větve kaštanů na&nbsp;Dobytčím trhu&nbsp;– Karlově náměstí&nbsp;– se&nbsp;stoickým klidem, nemajíce už&nbsp;co&nbsp;ztratit, a&nbsp;záplavy tlejícího listí už&nbsp;čtvrtou neděli proměňovaly park v&nbsp;rozlehlý zanedbaný rov. V&nbsp;posledních listopadových dnech zjednali nápravu páni radní, již se&nbsp;probudili z&nbsp;podřimování, v&nbsp;kterém se&nbsp;cvičili na&nbsp;zimu, a&nbsp;zverbovali armádu bezdomovců, aby vysmýčila každý kout. A&nbsp;tak zůstala měšťanům na&nbsp;odiv zabledlá tráva mezi stromy a&nbsp;ztuchlá, vodou nabobtnalá prsť, a&nbsp;v&nbsp;ulicích pak pár posledních lístků, zlatých tolárků, vytrousených na&nbsp;dlažbu jezdcem, jehož kůň nad ránem procválal městem. Ale poslední hýření barev při úklidu listí mě&nbsp;okouzlilo, vesty pracovních čet zářily do&nbsp;mlhy jako světlušky, jež se&nbsp;na&nbsp;svatojanském sněmu uradily prosvítit se&nbsp;podzimem.</span></p>
        <p class="chunk" data-nb-ref-number="5" data-nb-words="106" data-nb-chars="711"><span class="idea" data-nb-ref-number="7" id="idea7" data-nb-words="106" data-nb-chars="711">Ani Resslova ulice, na&nbsp;nadílku odstínů chudá, nezůstala tentokrát na&nbsp;ocet. Jedno ráno se&nbsp;tu&nbsp;objevila blikající žlutá světla obklopená červenobílými závorami, a&nbsp;nikdo nevěděl, co&nbsp;znamenají. Provoz se&nbsp;nejprve zpomalil a&nbsp;potom rozfázoval do&nbsp;pravidelného popojíždění a&nbsp;zastavování. Posádky za&nbsp;okýnky vozidel to&nbsp;nelehce nesly&nbsp;– kdo by&nbsp;chtěl poslouchat další semafor? Ale proud byl otevřen jenom jeden, střídání nevyhnutelné. Zato já&nbsp;jsem se&nbsp;zaradoval, neboť překřížit tuto děsivě přímou, vražedně rychlou ulici bude od&nbsp;nynějška hračka. Jen bude nutné držet si&nbsp;před tváří kapesník; pomalu jedoucí automobil sice zabíjí pomaleji než automobil v&nbsp;plné rychlosti, nicméně je&nbsp;v&nbsp;této činnosti soustavnější a&nbsp;zcela neúnavný.</span></p>
        <p class="chunk" data-nb-ref-number="6" data-nb-words="84" data-nb-chars="521"><span class="idea" data-nb-ref-number="8" id="idea8" data-nb-words="84" data-nb-chars="521">Příčinu částečné uzavírky jsem se&nbsp;dozvěděl z&nbsp;večerníku: způsobila ji&nbsp;avie plně naložená bednami s&nbsp;ovocem a&nbsp;řezanými květinami, která se&nbsp;před kostelem svatých Cyrila a&nbsp;Metoděje propadla do&nbsp;vozovky a&nbsp;zůstala v&nbsp;ní vězet do&nbsp;půli kol. Řidič se&nbsp;závozníkem hned vyskočili ven, první šel umístit výstražný trojúhelník, druhý utíkal do&nbsp;vestibulu metra zavolat nehodovou pohotovost. Měli velké štěstí. Když se&nbsp;první muž otočil, avie byla pryč. Jeho kolega ho&nbsp;zastihl, jak s&nbsp;trojúhelníkem v&nbsp;ruce civí do&nbsp;kráteru a&nbsp;zalyká se&nbsp;smíchem.</span></p>
        <p class="chunk" data-nb-ref-number="7" data-nb-words="24" data-nb-chars="164"><span class="idea" data-nb-ref-number="9" id="idea9" data-nb-words="24" data-nb-chars="164">Mé&nbsp;řešení záhady fotografií zaslaných na&nbsp;policejní ředitelství nebylo nikdy definitivně potvrzeno, věc byla odložena ad&nbsp;acta — alespoň navenek. Tiše se&nbsp;pátralo dál.</span></p>
        <p class="chunk" data-nb-ref-number="8" data-nb-words="114" data-nb-chars="749"><span class="idea" data-nb-ref-number="10" id="idea10" data-nb-words="114" data-nb-chars="749">Z&nbsp;výsledku porady kriminalistů zabývajících se&nbsp;novoměstskými vraždami, kde jsem svou hypotézu přednesl, bych byl na&nbsp;tak chladné chování police nehádal. V&nbsp;tu chvíli to&nbsp;pro mě&nbsp;vypadalo lépe, všichni mi&nbsp;naslouchali a&nbsp;brali mě&nbsp;vážně, když mi&nbsp;náčelník dal nakonec za&nbsp;pravdu, ostatní se&nbsp;přidali. I&nbsp;kapitán Junek jako poslední skeptik, který odmítal připustit, že&nbsp;by&nbsp;se&nbsp;z&nbsp;jakékoli mé&nbsp;iniciativy mohla policie nadít prospěchu, musel nakonec uznat, že&nbsp;toto vysvětlení jako jediné posouvá případ o&nbsp;krůček dál. Přesvědčil ho&nbsp;zprvu bezvýznamný, posléze klíčový nález, který se&nbsp;díky jednomu horlivému pochůzkáři dostal nejdřív do&nbsp;služebny a&nbsp;následně na&nbsp;Olejářův stůl: jedna polovina skateboardu. Strážník ji&nbsp;nalezl u&nbsp;postranního vchodu do&nbsp;chrámu svatého Štěpána.</span></p>
        <p class="chunk" data-nb-ref-number="9" data-nb-words="185" data-nb-chars="1126"><span class="idea" data-nb-ref-number="11" id="idea11" data-nb-words="185" data-nb-chars="1126">Jestli pro ně&nbsp;ne, pro mě&nbsp;to&nbsp;důkaz je; řekl jsem jim to. Mrtví na&nbsp;fotografiích jsou dva zmizelí mladíci, po&nbsp;nichž se&nbsp;řadu dní marně pátralo. Byli zavražděni za&nbsp;hloupost, nicotnůstku, jakou by&nbsp;jejich rodiče vyřešili políčkem nebo odepřením kapesného. Ti&nbsp;dva desperáti však nastříkali svůj rebelský výkřik na&nbsp;posvátnou omítku, a&nbsp;za&nbsp;zhanobení se&nbsp;odjakživa platí vysoké pokuty. Ten, co&nbsp;měl nápis na&nbsp;svědomí (na&nbsp;snímku vzadu), byl svlečen donaha a&nbsp;od&nbsp;hlavy k&nbsp;patě pokryt týmž svinstvem, jakým znečistil kostelní zeď. Kůže se&nbsp;dusila pomalu a&nbsp;dlouho, utrpení muselo být strašlivé. Nádobku od&nbsp;barvy mu&nbsp;patrně vtloukli do&nbsp;úst ještě zaživa. Druhý hoch (ten, co&nbsp;odešel z&nbsp;domova s&nbsp;pojízdným prkénkem v&nbsp;podpaží), nejspíše kryl prvnímu záda a&nbsp;byl za&nbsp;to potrestán mírněji — smrtí rychlou a&nbsp;méně útrpnou; v&nbsp;obličeji měl netečný výraz. Jeho mrtvola (na&nbsp;obrázku vpředu) však nebyla zohavena o&nbsp;nic méně než kamarádova: do&nbsp;rozpáraného břicha mu&nbsp;vrazili polovinu skateboardu. Celý by&nbsp;se&nbsp;tam, jak soudím, nevešel. To, co&nbsp;se&nbsp;viditelně nořilo z&nbsp;rány, byla ocelová osička se&nbsp;zeleným kolečkem. Nalezená druhá polovička prkénka měla kolečka stejné barvy.</span></p>
        <p class="chunk" data-nb-ref-number="10" data-nb-words="81" data-nb-chars="517"><span class="idea" data-nb-ref-number="12" id="idea12" data-nb-words="81" data-nb-chars="517">Podle zubatého okraje lomu nebyl skateboard přeříznut vejpůl, ale přeražen. Posloužil vrahům jednak jako stopa, kterou za&nbsp;sebou nechali pro policii, jednak jako výstraha všem dalším útočníkům na&nbsp;chrám Páně&nbsp;– v&nbsp;případě, že&nbsp;se&nbsp;velitelství rozhodne zločin zveřejnit. Stejnou funkci měl onen tajuplný kruh u&nbsp;počmárané zdi. Symbol moci, jež nechala kostel postavit a&nbsp;dodnes jej chrání: královská koruna. Proto byla sňata ze&nbsp;špičaté věže a&nbsp;proto do&nbsp;ní byl surově vpleten člověk, jenž vztáhl ruku na&nbsp;budovu, kterou nestavěl.</span></p>
        <p class="chunk" data-nb-ref-number="11" data-nb-words="5" data-nb-chars="34"><span class="idea" data-nb-ref-number="13" id="idea13" data-nb-words="5" data-nb-chars="34">Jak strašná spravedlnost! Ale jak…</span></p>
        <p class="chunk" data-nb-ref-number="12" data-nb-words="7" data-nb-chars="39"><span class="idea" data-nb-ref-number="14" id="idea14" data-nb-words="7" data-nb-chars="39">Ne. Ne, pryč s&nbsp;tak nelidskou myšlenkou.</span></p>
        <p class="chunk" data-nb-ref-number="13" data-nb-words="113" data-nb-chars="740"><span class="idea" data-nb-ref-number="15" id="idea15" data-nb-words="113" data-nb-chars="740">Vzpomeneme-li si&nbsp;na&nbsp;způsob provedení předchozí vraždy, není těžké si&nbsp;představit uskutečnění ani tohoto krkolomného kousku. Jak víme, měli k&nbsp;dispozici pojízdný jeřáb, který nejprve poskytli policii jako jedno z&nbsp;vodítek, a&nbsp;pak, když se&nbsp;náhle naskytla příležitost znovu jej využít, ho&nbsp;zase ukradli. O&nbsp;Pražanech je&nbsp;známo, že&nbsp;si&nbsp;svého města pramálo hledí a&nbsp;kromě zaneřáděných ulic si&nbsp;všimnou sotva čeho; ostatně chodit se&nbsp;zakloněnou hlavou a&nbsp;obdivovat fasády, římsy a&nbsp;karyatidy se&nbsp;tu&nbsp;skutečně nevyplácí, jak zjistil mnohý cizozemec uvyklý na&nbsp;čisté chodníky. Není divu, že&nbsp;zmizení diadému ze&nbsp;svatoštěpánské věže si&nbsp;jako jediný všiml penzista z&nbsp;domu odnaproti. Jeho svědectví, na&nbsp;poslech zmatené a&nbsp;ublekotané, nyní přesně zapadalo do&nbsp;rekonstrukce.</span></p>
        <p class="chunk" data-nb-ref-number="14" data-nb-words="62" data-nb-chars="402"><span class="idea" data-nb-ref-number="16" id="idea16" data-nb-words="62" data-nb-chars="402">Jak si&nbsp;vysvětlit zločin na&nbsp;dvou nezletilých? A&nbsp;co měla znamenat jeho přemrštěnost? Tohle: přehnanost a&nbsp;divadelnost dávala novoměstským vraždám společné jméno. Nevěděli jsme přesně, jak toto jméno zní&nbsp;– msta? trest? zastrašování?&nbsp;–, ale měli jsme aspoň něco: vraždy (a&nbsp;jeden pokus) jsou pojímány jako estetický spektákl a&nbsp;dochází k&nbsp;nim v&nbsp;blízkosti novoměstských kostelů či&nbsp;přímo na&nbsp;jejich posvátné půdě.</span></p>
        <p class="chunk" data-nb-ref-number="15" data-nb-words="143" data-nb-chars="833"><span class="idea" data-nb-ref-number="17" id="idea17" data-nb-words="143" data-nb-chars="833">Jak už&nbsp;jsem řekl, má&nbsp;úvaha udělala dojem. Junek zaujatě mhouřil oči a&nbsp;nenápadně stahoval ústa, jako by&nbsp;kousl do&nbsp;něčeho kyselého a&nbsp;nechtěl to&nbsp;na&nbsp;sobě dát znát. Ostatní, které jsem znal jen od&nbsp;vidění, si&nbsp;mlčky dělali poznámky. Rozeta se&nbsp;usmívala jedním koutkem úst, jako by&nbsp;byla na&nbsp;lehkých pochybách, co&nbsp;se&nbsp;týče mého zdravého rozumu, a&nbsp;když jsem skončil, zvedla i&nbsp;druhý koutek a&nbsp;její dlaně němě zatleskaly. Potom poklepala nehtem na&nbsp;náramkové hodinky a&nbsp;nenápadně kývla hlavou. Došlo mi, že&nbsp;se&nbsp;mnou chce mluvit. Ona! Se&nbsp;mnou! Vyprahlo mi&nbsp;v&nbsp;krku, veškeré vlhko z&nbsp;úst mi&nbsp;záhadným způsobem stouplo do&nbsp;očí. Nemohl jsem promluvit, nebyl jsem schopen ani jediného gesta. Zmocnila se&nbsp;mě&nbsp;prudká závrať. Vší silou jsem se&nbsp;opřel o&nbsp;stůl, který se&nbsp;se&nbsp;mnou bláznivě roztočil po&nbsp;kanceláři, zatímco ostatní si&nbsp;ničeho nevšímali a&nbsp;seděli jako přikovaní.</span></p>
        <p class="chunk" data-nb-ref-number="16" data-nb-words="64" data-nb-chars="386"><span class="idea" data-nb-ref-number="18" id="idea18" data-nb-words="64" data-nb-chars="386">Olejář byl celý pryč rozčilením. V&nbsp;uších mu&nbsp;bublalo jako v&nbsp;sopečných kráterech, sotva si&nbsp;u&nbsp;nich stačil měnit čisté kapesníky, sykaje bolestí. Než schůzku rozpustil, požádal mě, abych ještě chvíli setrval. Pak, když jsme osaměli, se&nbsp;otázal, zda se&nbsp;od&nbsp;nového roku nechci vrátit k&nbsp;policii. Odvětil jsem, že&nbsp;si&nbsp;to&nbsp;musím rozmyslet, a&nbsp;zachoval jsem kamennou tvář. Pod touto maskou jsem jásal.</span></p>
        <p class="chunk" data-nb-ref-number="17" data-nb-words="67" data-nb-chars="404"><span class="idea" data-nb-ref-number="19" id="idea19" data-nb-words="67" data-nb-chars="404">Rozeta čekala před domem; tělnatá dívka v&nbsp;bledém baloňáku a&nbsp;květovaném šátku nemódně uvázaném pod bradou. Její dochvilnost mi&nbsp;zalichotila, byl jsem to&nbsp;já, kdo se&nbsp;omlouval za&nbsp;zdržení. Musel jsem křičet, vítr mi&nbsp;odnášel slova někam ke&nbsp;Karlovu, chvíli nás plácal po&nbsp;zádech a&nbsp;chvíli nás fackoval, lomcoval uličními lucernami. Schovali jsme se&nbsp;v&nbsp;nedalekém hostinci a&nbsp;za&nbsp;chvíli si&nbsp;hřáli dlaně o&nbsp;hrnky s&nbsp;grogem.</span></p>
        <p class="chunk" data-nb-ref-number="18" data-nb-words="26" data-nb-chars="159"><span class="idea" data-nb-ref-number="20" id="idea20" data-nb-words="26" data-nb-chars="159">„Proč ses tak díval?“ začala hlasem, který byl oproti pohledu, jakým mě&nbsp;oblažila na&nbsp;poradě, překvapivě studený. „Jistě jsi jim něco zatajil, viď? Řekni mi&nbsp;to.“</span></p>
        <p class="chunk" data-nb-ref-number="19" data-nb-words="20" data-nb-chars="103"><span class="idea" data-nb-ref-number="21" id="idea21" data-nb-words="20" data-nb-chars="103">„Já? Ty&nbsp;ses dívala. A&nbsp;nevím víc, než jsem pověděl. Chtěla ses se&nbsp;mnou sejít, abys ze&nbsp;mě&nbsp;tahala rozumy?“</span></p>
        <p class="chunk" data-nb-ref-number="20" data-nb-words="14" data-nb-chars="76"><span class="idea" data-nb-ref-number="22" id="idea22" data-nb-words="14" data-nb-chars="76">„Hlupáku. Chci ti&nbsp;něco říct. Možná jsi taky v&nbsp;nebezpečí, mám o&nbsp;tebe strach.“</span></p>
        <p class="chunk" data-nb-ref-number="21" data-nb-words="10" data-nb-chars="70"><span class="idea" data-nb-ref-number="23" id="idea23" data-nb-words="10" data-nb-chars="70">„Opravdu? Nic krásnějšího jsem v&nbsp;životě neslyšel. Prosím, zopakuj to.“</span></p>
        <p class="chunk" data-nb-ref-number="22" data-nb-words="42" data-nb-chars="215"><span class="idea" data-nb-ref-number="24" id="idea24" data-nb-words="42" data-nb-chars="215">„To není žert. Poslechni, nevím, co&nbsp;sis o&nbsp;mně vysnil, a&nbsp;je mi&nbsp;to&nbsp;jedno. Jenom se&nbsp;ve&nbsp;mně nepleť, uškodí to&nbsp;tobě, ne&nbsp;mně. Ten obraz, který sis o&nbsp;mně vykreslil, je&nbsp;nejspíš falešný. V&nbsp;nic nedoufej, jenom by&nbsp;ses klamal.“</span></p>
        <p class="chunk" data-nb-ref-number="23" data-nb-words="35" data-nb-chars="175"><span class="idea" data-nb-ref-number="25" id="idea25" data-nb-words="35" data-nb-chars="175">„Nemám v&nbsp;nic doufat? V&nbsp;nic? V&nbsp;takovém stavu už&nbsp;jsem byl a&nbsp;horší neznám. Ale třeba se&nbsp;pleteš ty&nbsp;ve&nbsp;mně. Vždyť o&nbsp;tobě nic nevím. Jenom mi&nbsp;na&nbsp;tobě některé věci nejdou dohromady.“</span></p>
        <p class="chunk" data-nb-ref-number="24" data-nb-words="7" data-nb-chars="35"><span class="idea" data-nb-ref-number="26" id="idea26" data-nb-words="7" data-nb-chars="35">„Tak je&nbsp;nech být. Na&nbsp;mně nezáleží.“</span></p>
        <p class="chunk" data-nb-ref-number="25" data-nb-words="4" data-nb-chars="16"><span class="idea" data-nb-ref-number="27" id="idea27" data-nb-words="4" data-nb-chars="16">„A&nbsp;na&nbsp;kom tedy?“</span></p>
        <p class="chunk" data-nb-ref-number="26" data-nb-words="26" data-nb-chars="144"><span class="idea" data-nb-ref-number="28" id="idea28" data-nb-words="26" data-nb-chars="144">„Sám jsi řekl, že&nbsp;o&nbsp;mně nic nevíš. Zůstaň při tom. Co&nbsp;by&nbsp;ses dověděl, by&nbsp;se&nbsp;ti&nbsp;pramálo líbilo. Nejsem krásná. Nejsem vzdělaná. Nejsem zajímavá.“</span></p>
        <p class="chunk" data-nb-ref-number="27" data-nb-words="13" data-nb-chars="78"><span class="idea" data-nb-ref-number="29" id="idea29" data-nb-words="13" data-nb-chars="78">„To jsi mi&nbsp;přišla říct? Když si&nbsp;dovolím nesouhlasit, přijmeš to&nbsp;jako poklonu?“</span></p>
        <p class="chunk" data-nb-ref-number="28" data-nb-words="6" data-nb-chars="43"><span class="idea" data-nb-ref-number="30" id="idea30" data-nb-words="6" data-nb-chars="43">„Trapnosti. Mluvíš jako ten pitomec Záhir.“</span></p>
        <p class="chunk" data-nb-ref-number="29" data-nb-words="31" data-nb-chars="173"><span class="idea" data-nb-ref-number="31" id="idea31" data-nb-words="31" data-nb-chars="173">„Proč ty&nbsp;nadávky? Podívej&nbsp;– vůbec nerozumím, proč jsme tady. Myslel jsem, že&nbsp;sis se&nbsp;mnou dala rande, ale vlastně jsem tomu moc nevěřil. Nevím, kdo jsi, co&nbsp;od&nbsp;tebe očekávat.“</span></p>
        <p class="chunk" data-nb-ref-number="30" data-nb-words="40" data-nb-chars="219"><span class="idea" data-nb-ref-number="32" id="idea32" data-nb-words="40" data-nb-chars="219">„Aspoň mi&nbsp;odpusť. I&nbsp;to, co&nbsp;se&nbsp;třeba nestane. Aspoň doufám. Nemůžu ti&nbsp;to&nbsp;vysvětlit, aspoň zatím ne. Jestli k&nbsp;tomu má&nbsp;dojít… já&nbsp;tomu nezabráním. Ale nezahubí tě&nbsp;to, pokud tomu necháš volný průběh. Potom půjde jen o&nbsp;zvyk.“</span></p>
        <p class="chunk" data-nb-ref-number="31" data-nb-words="44" data-nb-chars="244"><span class="idea" data-nb-ref-number="33" id="idea33" data-nb-words="44" data-nb-chars="244">„Čemu mám nechat volný průběh? Na&nbsp;co si&nbsp;mám zvyknout?“ Nevěděl jsem, o&nbsp;čem mluví, a&nbsp;způsob její řeči mi&nbsp;drásal nervy. Sice jsem nepočítal s&nbsp;milostným vyznáním a&nbsp;ulevilo se&nbsp;mi, když jsem od&nbsp;ní nic takového nezaslechl, ale její slova mě&nbsp;popudila.</span></p>
        <p class="chunk" data-nb-ref-number="32" data-nb-words="36" data-nb-chars="196"><span class="idea" data-nb-ref-number="34" id="idea34" data-nb-words="36" data-nb-chars="196">„Byla jsem v&nbsp;podobné situaci. Bydlím u&nbsp;něj, ale to&nbsp;neznamená, že&nbsp;jsem jeho služka nebo poskok. Nic mu&nbsp;nedlužím, ani on&nbsp;mně. Já&nbsp;sama se&nbsp;rozhodnu, jak si&nbsp;zařídím život. Zatím mi&nbsp;to&nbsp;vyhovuje takhle.“</span></p>
        <p class="chunk" data-nb-ref-number="33" data-nb-words="14" data-nb-chars="63"><span class="idea" data-nb-ref-number="35" id="idea35" data-nb-words="14" data-nb-chars="63">„Já ti&nbsp;přece nic nevyčítám, jak bych mohl? Vždyť co&nbsp;je&nbsp;mi&nbsp;do&nbsp;–“</span></p>
        <p class="chunk" data-nb-ref-number="34" data-nb-words="43" data-nb-chars="235"><span class="idea" data-nb-ref-number="36" id="idea36" data-nb-words="43" data-nb-chars="235">„Správně, vůbec nic,“ přerušila mě. Chtěl jsem říct, že&nbsp;jde o&nbsp;omyl a&nbsp;že by&nbsp;mě&nbsp;ve&nbsp;snu nenapadlo dívat se&nbsp;na&nbsp;ni skrz prsty jen proto, že&nbsp;bydlí v&nbsp;Gmündově apartmá, ale nedala mi&nbsp;příležitost. Její následující otázka mi&nbsp;málem vyrazila dech.</span></p>
        <p class="chunk" data-nb-ref-number="35" data-nb-words="3" data-nb-chars="21"><span class="idea" data-nb-ref-number="37" id="idea37" data-nb-words="3" data-nb-chars="21">„Odkdy nás špehuješ?“</span></p>
        <p class="chunk" data-nb-ref-number="36" data-nb-words="3" data-nb-chars="16"><span class="idea" data-nb-ref-number="38" id="idea38" data-nb-words="3" data-nb-chars="16">„Já že&nbsp;špehuju?“</span></p>
        <p class="chunk" data-nb-ref-number="37" data-nb-words="14" data-nb-chars="82"><span class="idea" data-nb-ref-number="39" id="idea39" data-nb-words="14" data-nb-chars="82">„Prunslík tě&nbsp;posledně viděl v&nbsp;zahradě u&nbsp;Kateřinek, když jsem tam byla s&nbsp;Matyášem.“</span></p>
        <p class="chunk" data-nb-ref-number="38" data-nb-words="10" data-nb-chars="61"><span class="idea" data-nb-ref-number="40" id="idea40" data-nb-words="10" data-nb-chars="61">„Tak Prunslík! Ten ničema. Jeho ses nezeptala, co&nbsp;tam dělal?“</span></p>
        <p class="chunk" data-nb-ref-number="39" data-nb-words="16" data-nb-chars="76"><span class="idea" data-nb-ref-number="41" id="idea41" data-nb-words="16" data-nb-chars="76">„S&nbsp;ním si&nbsp;to&nbsp;vyřídím, do&nbsp;toho se&nbsp;plést nemusíš. A&nbsp;do&nbsp;mé koupelny už&nbsp;nechoď.“</span></p>
        <p class="chunk" data-nb-ref-number="40" data-nb-words="10" data-nb-chars="62"><span class="idea" data-nb-ref-number="42" id="idea42" data-nb-words="10" data-nb-chars="62">„V&nbsp;Bouvines se&nbsp;ještě nevyznám. Ty&nbsp;dveře jsem otevřel náhodou.“</span></p>
        <p class="chunk" data-nb-ref-number="41" data-nb-words="6" data-nb-chars="34"><span class="idea" data-nb-ref-number="43" id="idea43" data-nb-words="6" data-nb-chars="34">„Ale zůstals u&nbsp;nich nějak dlouho.“</span></p>
        <p class="chunk" data-nb-ref-number="42" data-nb-words="11" data-nb-chars="59"><span class="idea" data-nb-ref-number="44" id="idea44" data-nb-words="11" data-nb-chars="59">„Dlouho? Asi ano… Ten turecký stan nad lázní… a&nbsp;to železo…“</span></p>
        <p class="chunk" data-nb-ref-number="43" data-nb-words="4" data-nb-chars="25"><span class="idea" data-nb-ref-number="45" id="idea45" data-nb-words="4" data-nb-chars="25">„Divil ses, jak vypadám?“</span></p>
        <p class="chunk" data-nb-ref-number="44" data-nb-words="10" data-nb-chars="60"><span class="idea" data-nb-ref-number="46" id="idea46" data-nb-words="10" data-nb-chars="60">„Zůstal jsem jako omráčený. Bylo to… Bylo to&nbsp;všecko krásné.“</span></p>
        <p class="chunk" data-nb-ref-number="45" data-nb-words="19" data-nb-chars="102"><span class="idea" data-nb-ref-number="47" id="idea47" data-nb-words="19" data-nb-chars="102">„Takové zážitky si&nbsp;nech pro sebe. Sama nevím, co&nbsp;si&nbsp;o&nbsp;Matyášovi myslet, možná od&nbsp;něj už&nbsp;zítra odejdu.“</span></p>
        <p class="chunk" data-nb-ref-number="46" data-nb-words="5" data-nb-chars="24"><span class="idea" data-nb-ref-number="48" id="idea48" data-nb-words="5" data-nb-chars="24">„Proč? Co&nbsp;je&nbsp;mezi vámi?“</span></p>
        <p class="chunk" data-nb-ref-number="47" data-nb-words="20" data-nb-chars="106"><span class="idea" data-nb-ref-number="49" id="idea49" data-nb-words="20" data-nb-chars="106">„To bych ti&nbsp;neřekla, ani kdybych to&nbsp;věděla. Jestli to&nbsp;všecko vy­držím a&nbsp;ty se&nbsp;osvědčíš, dozvíš se&nbsp;to&nbsp;sám.“</span></p>
        <p class="chunk" data-nb-ref-number="48" data-nb-words="12" data-nb-chars="51"><span class="idea" data-nb-ref-number="50" id="idea50" data-nb-words="12" data-nb-chars="51">„Jak se&nbsp;mám osvědčit? V&nbsp;čem? A&nbsp;co z&nbsp;toho budu mít?“</span></p>
        <p class="chunk" data-nb-ref-number="49" data-nb-words="33" data-nb-chars="157"><span class="idea" data-nb-ref-number="51" id="idea51" data-nb-words="33" data-nb-chars="157">„Možná se&nbsp;najdeš, to&nbsp;je&nbsp;ti&nbsp;málo? Jako já&nbsp;jsem se&nbsp;našla. I&nbsp;když nevím… Matyáš ti&nbsp;v&nbsp;tom pomůže, jako pomohl mně. Byla jsem na&nbsp;tom hrozně. On&nbsp;mě&nbsp;z&nbsp;toho vytáhl.“</span></p>
        <p class="chunk" data-nb-ref-number="50" data-nb-words="24" data-nb-chars="134"><span class="idea" data-nb-ref-number="52" id="idea52" data-nb-words="24" data-nb-chars="134">„Vytáhl mě&nbsp;z&nbsp;jámy zmaru, z&nbsp;tůně bahna, postavil mé&nbsp;nohy na&nbsp;skálu, dopřál mi&nbsp;bezpečně kráčet. Žalm číslo 40, ještě jsem to&nbsp;nezapomněl.“</span></p>
        <p class="chunk" data-nb-ref-number="51" data-nb-words="60" data-nb-chars="351"><span class="idea" data-nb-ref-number="53" id="idea53" data-nb-words="60" data-nb-chars="351">Prudce se&nbsp;zvedla, věnovala mi&nbsp;krátký, nečekaně vlídný úsměv a&nbsp;odešla. Nápoj, kam si&nbsp;nasypala čtyři sáčky cukru, ani neochutnala. Napil jsem se. Jak se&nbsp;dalo čekat, grog byl nechutně přeslazený. A&nbsp;přece mi&nbsp;zachutnal víc než ten můj. Usrkával jsem z&nbsp;něj, znovu přemílal Rozetina slova a&nbsp;hledal v&nbsp;nich ten či&nbsp;onen jinotaj. To&nbsp;odpoledne jsem žádný nenašel.</span></p>
        <p class="chunk" data-nb-ref-number="52" data-nb-words="125" data-nb-chars="805"><span class="idea" data-nb-ref-number="54" id="idea54" data-nb-words="125" data-nb-chars="805">První prosincový týden jsem prožil v&nbsp;dobré náladě. Opět jsem se&nbsp;potuloval po&nbsp;milovaných zákoutích města a&nbsp;město mne přijímalo do&nbsp;své náruče, předvádělo mi&nbsp;málo známé skrýše a&nbsp;prozrazovalo tajnosti svých slavných dějin, kdykoli jsem si&nbsp;vyvzpomněl měkce v&nbsp;nich spočinout. Ovzduší bylo průzračné, lehce mrzlo a&nbsp;napadl druhý sníh, který se&nbsp;držel déle než první. Proměnil uřvané ulice v&nbsp;tiché koridory vedoucí do&nbsp;neznáma, zázračně vyčistil nároží a&nbsp;prosvětlil ústí pasáží, vdechl městu laskavost k&nbsp;jeho nehodným obyvatelům. Bílé pokrývky na&nbsp;střechách gotických kostelů a&nbsp;stříškách barokních půd upomínaly na&nbsp;obrázkové knížky čtené v&nbsp;dětství. Stejná peřina přikryla Prahu před sto lety, třemi sty lety, šesti sty lety a&nbsp;dřív. Život pod duchnou se&nbsp;vlekl stále stejně pomalu, nejrychleji se&nbsp;Prahou proháněly saně.</span></p>
        <p class="chunk" data-nb-ref-number="53" data-nb-words="99" data-nb-chars="562"><span class="idea" data-nb-ref-number="55" id="idea55" data-nb-words="99" data-nb-chars="562">Mrtvoly mladíků od&nbsp;Svatého Štěpána se&nbsp;nenašly. Jediným stínem na&nbsp;těch bělostných dnech byl telefonát od&nbsp;Záhira. Stavitel mi&nbsp;pogratuloval ke&nbsp;změně bydliště a&nbsp;oznámil, že&nbsp;už&nbsp;mě&nbsp;nebude potřebovat, protože nad jeho životem bdí čtyřiadvacet hodin denně policie. Chtěl, abych si&nbsp;z&nbsp;toho nic nedělal a&nbsp;bral to&nbsp;z&nbsp;té lepší stránky&nbsp;– když jsem mu&nbsp;dělal ochránce já, bál se&nbsp;o&nbsp;mě ještě víc než já&nbsp;o&nbsp;něj, teď jde však opravdu do&nbsp;tuhého&nbsp;– dostal dlažební kostku; ano, stejnou jako ti&nbsp;druzí, ano, taky zelenou, ne, nic mu&nbsp;nerozbili, zabalenou jako spěšný balík ji&nbsp;dostal poštou.</span></p>
        <p class="chunk" data-nb-ref-number="54" data-nb-words="7" data-nb-chars="43"><span class="idea" data-nb-ref-number="56" id="idea56" data-nb-words="7" data-nb-chars="43">A&nbsp;stejnou poštou dostal ještě něco: strach.</span></p>
        <p class="chunk" data-nb-ref-number="55" data-nb-words="317" data-nb-chars="1829"><span class="idea" data-nb-ref-number="57" id="idea57" data-nb-words="317" data-nb-chars="1829">Sdělil jsem mu&nbsp;velkou novinu, že&nbsp;sám opět brzy obléknu uniformu a&nbsp;možná se&nbsp;mi&nbsp;znovu dostane do&nbsp;rukou. I&nbsp;z&nbsp;telefonního sluchátka bylo patrné, jak ho&nbsp;to&nbsp;zaskočilo; věděl jsem, že&nbsp;mě&nbsp;za&nbsp;dobrého policistu nepovažuje&nbsp;– poté jak jsem se&nbsp;mu&nbsp;minule ztratil. Rychle mi&nbsp;sdělil, že&nbsp;s&nbsp;ním nyní bude spolupracovat Rozeta. Když jsem mlčel, zeptal se, co&nbsp;na&nbsp;to říkám. Ale mlčel jsem dál. Bodalo mě&nbsp;v&nbsp;hrudi, jako by&nbsp;mi&nbsp;v&nbsp;ní někdo zapojil elektrický šicí stroj. Popřál jsem Záhirovi, ať&nbsp;mu&nbsp;to&nbsp;s&nbsp;Rozetou vyjde, a&nbsp;hádal, jak se&nbsp;při tom vychloubání tváří: jistě pomrkává zvlhlýma očima a&nbsp;oplzle se&nbsp;usmívá. Z&nbsp;toho mi&nbsp;nebylo příjemně, ale trudné myšlenky na&nbsp;Rozetu svíjející se&nbsp;v&nbsp;jeho objetí zahnala veselá představa, jak mu&nbsp;spadne čelist, až&nbsp;jí&nbsp;pod sukní nahmatá železné spodní prádlo. To&nbsp;mě&nbsp;rozesmálo. Špatně to&nbsp;pochopil a&nbsp;začal mi&nbsp;vykládat, jak od&nbsp;začátku věděl, že&nbsp;ona je&nbsp;na&nbsp;mužské, co&nbsp;se&nbsp;vyznají ve&nbsp;světě. Abych změnil směr hovoru, otázal jsem se, jestli má&nbsp;kromě onoho poštovního varování důvod obávat se&nbsp;o&nbsp;svou bezpečnost víc než dřív. Neochotně řekl, že&nbsp;ho&nbsp;asi někdo sleduje&nbsp;– to&nbsp;je&nbsp;ten pravý důvod, proč chce, aby nad ním bděl profesionál. Doporučil jsem mu&nbsp;kapitána Junka, i&nbsp;když jsem nezapomněl, že&nbsp;mě&nbsp;před ním jednou varoval. Opět jsme si&nbsp;nerozuměli. Pochopil to&nbsp;tak, že&nbsp;mu&nbsp;chci rozmluvit Rozetu. Rozloučil se&nbsp;a&nbsp;nechal pozdravovat rytíře z&nbsp;Lübecku; titul vyslovil se&nbsp;zřetelnou ironií a&nbsp;první část jména záměrně zúžil a&nbsp;protáhl, takže v&nbsp;něm zaznělo německé slovo Liebe. Tušil snad něco o&nbsp;podivném vztahu mezi těmi dvěma? Nakonec, než položil sluchátko, ještě přihlouple zašvitořil, že&nbsp;pro jedno kvítí slunce nesvítí a&nbsp;ať mě&nbsp;nenapadne skákat z&nbsp;Nuselského mostu, neboť zná romantičtější místa: třeba Petřínskou věž. Chtěl jsem mu&nbsp;ještě říct, aby spoléhal raději na&nbsp;sebe než na&nbsp;policii, ale sluchátko bylo už&nbsp;hluché. Hluché jako inženýr Záhir.</span></p>
        <p class="chunk" data-nb-ref-number="56" data-nb-words="80" data-nb-chars="431"><span class="idea" data-nb-ref-number="58" id="idea58" data-nb-words="80" data-nb-chars="431">Gmünd, aspoň jak se&nbsp;mi&nbsp;zdálo, měl z&nbsp;mé znovunabyté důvěry u&nbsp;policie upřímnou radost. I&nbsp;Prunslík se&nbsp;ke&nbsp;mně ve&nbsp;vestibulu hotelu měl a&nbsp;třásl mi&nbsp;rukou jako pomatený. Jeho slova mě&nbsp;jako obvykle zmátla&nbsp;– řekl, že&nbsp;stará láska nerezaví a&nbsp;i&nbsp;on je&nbsp;vždycky radši, když mě&nbsp;má&nbsp;na&nbsp;očích. Jeho společník mi&nbsp;však blahopřál jaksepatří, pozval mě&nbsp;na&nbsp;okázalou večeři do&nbsp;jakéhosi klubu a&nbsp;zmínil se, že&nbsp;se&nbsp;blíží den, kdy na&nbsp;mou počest uspořádá večírek.</span></p>
        <p class="chunk" data-nb-ref-number="57" data-nb-words="63" data-nb-chars="368"><span class="idea" data-nb-ref-number="59" id="idea59" data-nb-words="63" data-nb-chars="368">Vyžádal si&nbsp;mě&nbsp;u&nbsp;Olejáře ještě na&nbsp;jeden dva týdny, dokud nebude hotov se&nbsp;svou prací, kterou se&nbsp;nyní pokusí uspíšit. V&nbsp;této době jsme navštěvovali novoměstské kostely každý den. Nejčastěji jsme byli ve&nbsp;Svatém Štěpánu a&nbsp;v&nbsp;Apolináři. On&nbsp;zakresloval, počítal a&nbsp;měřil, já&nbsp;jsem bloumal od&nbsp;jednoho oltáře ke&nbsp;druhému a&nbsp;po&nbsp;očku pozoroval Rozetu. Chovala se, jako bych tam nebyl.</span></p>
        <p class="chunk" data-nb-ref-number="58" data-nb-words="412" data-nb-chars="2655"><span class="idea" data-nb-ref-number="60" id="idea60" data-nb-words="412" data-nb-chars="2655">Tehdy jsem se&nbsp;podruhé podivil výrazu Sedmikostelí, které přede mnou Gmünd vyslovoval čím dál tím častěji, aniž by&nbsp;mi&nbsp;vysvětlil jeho význam. Poprvé jsem se&nbsp;ostýchal zeptat se&nbsp;a&nbsp;nyní bylo na&nbsp;přímý dotaz pozdě. Domníval jsem se, že&nbsp;mluví o&nbsp;nějakém městě v&nbsp;zahraničí, jehož architekturou se&nbsp;inspirují jeho plány; samozřejmě mi&nbsp;přišlo na&nbsp;mysl uherské Pětikostelí. O&nbsp;to více mne překvapilo zjištění, že&nbsp;Sedmikostelí má&nbsp;být lokalita česká, dokonce pražská. Jediný podobný název, o&nbsp;kterém jsem kdy slyšel, bylo malostranské Pětikostelní náměstí a&nbsp;stejnojmenná ulice, jméno vzniklé po&nbsp;domu U&nbsp;Pěti kostelů. Už&nbsp;dávno se&nbsp;od&nbsp;něho upustilo, snad proto, že&nbsp;vzniklo omylem; v&nbsp;onom tmavém koutě pod hradčanským svahem nikdy tolik kostelů pohromadě nestálo. Pokaždé, když se&nbsp;rytíř o&nbsp;Sedmikostelí zmínil, zatoužil jsem dovědět se&nbsp;o&nbsp;tom záhadném místě víc. Nakonec jsem si&nbsp;jakýs takýs obrázek udělal: Sedmikostelí vyznačovaly jednak určité chrámy Nového Města pražského, vesměs postavené na&nbsp;popud císaře Karla IV., některé jím přímo založené (ať&nbsp;už na&nbsp;místě starších kostelů románských, nebo na&nbsp;nových parcelách), jednak oblast vyznačená spojnicemi mezi těmito svatostánky. Užasl jsem, že&nbsp;se&nbsp;téměř do&nbsp;puntíku shoduje s&nbsp;mou nejoblíbenější lokalitou. Hloupé bylo, že&nbsp;jsem jednotlivé chrámy nedokázal určit. Tak například Panna Marie na&nbsp;Slupi: na&nbsp;pohled bezvýznamný kostelík krčící se&nbsp;na&nbsp;okraji, navíc s&nbsp;propachtovanou východní liturgií. A&nbsp;přece o&nbsp;tuto stavbičku jevil rytíř Gmünd neobyčejný zájem a&nbsp;zahrnoval ji&nbsp;do&nbsp;svých plánů, kde, jak jsem brzy zjistil, hrály stejně významnou roli kolosy jako Emauzy nebo Karlov. Tam jsem s&nbsp;ním zatím nebyl ani jednou. Jistý jsem si&nbsp;byl též Štěpánem a&nbsp;Apolinářem, ty&nbsp;k&nbsp;Sedmikostelí neodmyslitelně patřily, váhal jsem ovšem u&nbsp;Kateřiny, která oproti ostatním nebyla v&nbsp;minulém století romanticky regotizována až&nbsp;na&nbsp;zvonici, která jediná zbyla z&nbsp;její původní podoby. I&nbsp;tak dával součet svatostánků pouze číslo šest, a&nbsp;rytíř přece hovořil o&nbsp;Sedmikostelí. Hodlá snad přibrat ještě Svatého Jindřicha, tázal jsem se&nbsp;sám sebe, anebo to&nbsp;bude spíš Martin? A&nbsp;Petra vynechá? Co&nbsp;Panna Maria Sněžná? Co&nbsp;Svatý Václav na&nbsp;Zderaze? Úchvatný gotický sloh, jemuž jsem pod Gmündovým vlivem začal vášnivě propadat, tyto kostely pro jeho seznam staveb crème de&nbsp;la&nbsp;crème nesporně kvalifikoval, ale zrazovala je&nbsp;jejich lokalita, která, jak jsem vyrozuměl, není dostatečně magická. Nemyslete si, povzdechl si&nbsp;jednou rytíř, Petrská čtvrť či&nbsp;okolí Svatého Lazara mě&nbsp;nesmírně lákají, ale je&nbsp;dobré znát hranice svých možností. Pomyslel jsem si, že&nbsp;já&nbsp;své znám: sám se&nbsp;sedmého chrámu Horního Nového Města pražského, Gmündova kouzelného vrchu, ještě nějakou dobu nedopátrám.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./sedmikosteli_024.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>