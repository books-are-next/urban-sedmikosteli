---
title: XIV
contentType: prose
---

<section>

Přetni to pouto, šupiny shoď z očí.  
Jen bláznu v jeho bláznovství snad připadá,  
že točí kolem, které se s ním točí.

— T. S. Eliot

</section>

<section>

V pondělí jsem vstal časně. Paní Frýdovou, která se od šesti hodin dívala na televizi, to potěšilo. Umíchala mi tři vejce na slanině, a když přede mne tuto královskou snídani prostírala, vyslovila přesvědčení, že jsem si určitě našel práci, prý je to na mně vidět. Neměl jsem to srdce zavrtět hlavou, a tak jsem se soustem chleba v ústech zamumlal, že se mi něco rýsuje. Při jídle jsem sledoval, jak se venku rozednívá do špinavého, žlutošedého rána; vypadalo to na sníh. Rtuť v teploměru za oknem se chvěla na nule.

Zatím začalo sněžit na obrazovce televizoru. Paní domácí do něj udeřila, a chumelenice zhoustla. Pak televizi vypnula a posadila se naproti mně. Začala se vyptávat, co jsem v poslední době dělal. S omluvou jsem se stáhl do svého pokoje, ale přišla za mnou; neměl jsem vyvětráno a přikrývky byly rozházené po nábytku. Na maličkém psacím stole ležely otevřené tři knihy, které paní Frýdovou zaujaly. Nečekala na souhlas a šla se podívat. _Kronika královské Prahy, Pražské pověsti a legendy, Mluvící architektura města Prahy_. Tázavě zvedla obočí a podotkla, že doufá, že se nevracím na tu hloupou školu. Uklidnil jsem ji, že mě to ani nenapadne. Pak jsem vytáhl zpod postele pilu a rázným tónem oznámil, že musím okamžitě na policii. Překvapeně zamrkala a beze slova vycouvala z pokoje. Ohyzdné rostliny si nevšimla.

Vyrazil jsem příliš brzy, chtěl jsem být co možná nejdřív za dveřmi. Řekl jsem si, že dojdu na Bojiště pěšky. Panelové domy spaly, zahrádky ve svahu se choulily zimou, chodníky mlčely. Šel jsem tichým krokem. Jen na silnicích to skučelo, za okénky přepravních strojů tu a tam blikla lidská tvář, světlá protažená šmouha. Připadal jsem si v tom náměsíčném, do neznáma ujíždějícím městě výjimečný: jediný pěšák, pocestný, stopař. Dokonce jsem se dopustil hříchu sebelásky; když kolem mne prosupěl xtý autobus, pokusil jsem se na sebe podívat očima jedné z bledých tváří v něm uvězněných: osamělý Indián v zašlém ponču, ubírající se s rámovou pilou přes rameno k lesu. Bezpochyby se ten muž pohybuje, ale v porovnání s rychlostí automobilů to vypadá, jako by stál a chůzi z jakéhosi důvodu jen předstíral. Lenoch jakýsi, myslí si bledá tvář. Čeká snad, že se k němu někdo přidá? Kdo by se odvážil, když mu jde v patách obluda Čas a už už otvírá chřtán? Vždyť Čas nejdřív požírá pomalé – ty, co mu nestačí. Co mu neutekli. Zmate je ve svých útrobách a obrátí jejich krok zpátky.

Napůl jsem doufal, že se na policejním ředitelství setkám s Rozetou, ale když jsem před desátou vstoupil do rozlehlé náčelníkovy kanceláře, byl Olejář sám. Aniž zvedl oči od obrazovky počítače, pokynul mi, abych si sedl. Za velkými okny s rozevřenými žaluziemi se z nazelenalého nebe snášely sněhové vločky. Chodníky pokrýval bílý koberec, který zajisté zmizí dřív, než přijde poledne. Svatoštěpánská věž se tenčila v mlžném oparu.

</section>

<section>

Rozbalil jsem noviny ovinuté kolem pily a položil si ji přes nohy. Naschvál jsem zavadil rámem o kovovou židli, abych upoutal plukovníkovu pozornost.

Očekávané nadšení neprojevil, ale nález ho zaujal aspoň natolik, aby dal nástroj prozkoumat v laboratoři. Když jej odnesli, podal mi nějaké fotografie. „První přišla ve čtvrtek a druhá v pátek,“ řekl, „ta poslední před chvílí.“

Vzal jsem je od něj a pozorně si je prohlížel. Byly velmi tmavé, ale tu a tam černotou prosvítalo světlejší místo, odstín tlumené červeně. Na prvním obrázku nebylo vidět skoro nic, snad prašná zem s úlomky suti a tři čtyři oblázky. Nedalo se určit, jak jsou velké. Za nimi se zvedala špinavá zeď se světlehnědou či okrovou omítkou. Na druhém snímku, o něco světlejším, bylo vidět stejné místo, ale záběr byl posunut doprava. Dva kameny z levého okraje prvního snímku na něm už nebyly, zato vpravo přibyla modrá skvrna. Snímky byly pořízeny v noci nebo pozdě večer, bez použití blesku. Třetí záběr se opět posunul vpravo. Modrých míst v pozadí přibylo, obzvlášť tu vynikala jakási podlouhlá mlhovina. Pro nedostatek světla se však nedalo odhadnout, co představuje. Stejně jako první dvě byla i tahle fotografie špatně zaostřená. Na samém okraji zakrývala rozmazanou bílou křivku černá skvrna. Měla zakulacený okraj a odshora až dolů zabírala asi šestinu výjevu.

Pokrčil jsem rameny. „Nejspíš půjde o další varování, tentokrát určené vám. Dávají si na čas, dělají to napínavé, abyste se začal bát jaksepatří. Zítra a pozítří určitě pošlou další a pak se dozvíte, co vám chtějí.“

„Za celou moji kariéru se mi nic takového nestalo, až teď. To je podezřelé. Jakoby… Ostatně to může být i blázen, co se tím náramně baví. Někdo jako ten stařík, co nám minulý týden volal. Myslím, že to bylo v úterý. Ano, v úterý večer. Tvrdil spojovatelce, že se ztratil nějaký diadém, a tak ho přepojila k nám, na krádeže. Vylezlo z něj, že se ta věc neztratila jemu, nýbrž nám všem. Nedávalo to smysl. Hulákal do sluchátka, že se na to dívá a že to tam není, a taky že se mu pod okny v poslední době potulují divní lidé, zatímco na strážníka člověk nenarazí, jak je rok dlouhý.“

„Říkal, že se dívá na něco, co tam není? Na diadém?“

„Ano. Nebrali ho vážně, ale jméno a adresu si zapsali, protože na tom trval. Pozvali ho sem, ale odmítá opustit byt, bydlí kousek odtud.“

Nabídl jsem se, že za ním zajdu. Plukovník neměl námitek a zdálo se mi, že s tím napůl počítal. Možná byl rád, že s takovou pochůzkou nemusí zdržovat své lidi. Lístek s adresou jsem strčil do kapsy.

Konečně jsem Olejářovi mohl přednést hypotézu, na niž jsme přišli s Gmündem. Mhouřil oči, soustředěně poslouchal, co mu říkám. Když jsem skončil, zavolal z vedlejší kanceláře sekretářku a požádal ji, aby mu našla spis o případu Pendelmanová. Zatímco jsme mlčky čekali, hleděl z okna a vytíral si stočeným kapesníkem uši. Když dívka složku přinesla, otevřel ji, přelétl očima a pak mi ji podal. Tvářil se, jako by mi tím prokazoval mimořádnou čest.

Podíval jsem se na první stránku. Bylo to tam. Inženýrka Milada Pendelmanová pracovala na městském zastupitelství téměř třicet let, po celou dobu na jediném odboru: územní plánování.

„Tak jsem měl pravdu,“ neodpustil jsem si. Z mého hlasu zaznívalo uspokojení. „Žádná politika, ale architektura.“

„A motiv?“ Olejář na mě hleděl z oblaku cigaretového dýmu. Ve výrazu jeho tváře jsem četl potměšilost a pochyby.

„Ten ještě budeme muset zjistit. V každém případě zabil Řehoře i Pendelmanovou jeden člověk, podle všech příznaků naprostý šílenec, vysoce nebezpečné individuum se zálibou v divadelních efektech. A mezi dvěma vraždami málem zmrzačil Záhira. I to byla jedna z jeho dramatických inscenací.“

„Opravdu si myslíte, že by to zvládl jediný člověk? Vzpomeňte si, jaké překážky by musel překonat: plot na Nuselském mostě, schody ve věži Svatého Apolináře, stožáry před Vyšehradem.“

„Nezapomeňte, že měl k dispozici pojízdný jeřáb.“

„Copak o to, já na to nezapomínám, ale vysvětlete mi pak, jak je možné, že se oběti nebránily. Se starou ženou jistě neměl tolik práce jako se Záhirem, ten nám ostatně poskytl popis únosu, ale co s Řehořem? Byl to přece chlap jak hora a kde je teď? Jeho rodině zbyly k pohřbení jenom ty nešťastné nohy.“

„Provedla to tedy skupina. Teroristická, sektářská, možná obojí dohromady.“

Zaváhal. „Můžete mít pravdu. Ale proč by se k vraždám nepřihlásili? Takhle se terorista nechová. Na každý pád dám ještě jednou prozkoumat ty dlažební kostky, kterými vyhrožovali Pendelmanové a Řehořovi, a taky ten dopis, co dostal Záhir.“

Vida. Takže i Řehoř byl mezi těmi, kteří dostali kamennou kostku. Vzpomněl jsem si na tu svoji, ukrytou doma ve stole. Původně jsem o ní chtěl pomlčet, ale teď jsem zážitek z Hlavova ústavu Olejářovi vyklopil. Nezmínil jsem se jen o Rozetě v okně budovy a samozřejmě ani o zvířeti na pitevním stole jsem necekl. Vysvětlil jsem to tak, že jsem v budově hledal známého, zločinci že mě sledovali a využili vhodné chvíle, aby mi nahnali strach.

Olejář mě poslouchal a temnil se mu zrak. Pak vybuchl zlostí a zapověděl mi pátrat na vlastní pěst. Vynadal mi za to, že jsem mu vše neřekl hned v pátek. Nakonec mě mírnějším hlasem vyzval, abych kostku přinesl k porovnání s ostatními. S pohledem upřeným z okna dodal, že mě nechce mít na svědomí.

Jeho starost vypadala upřímně. Ale kdoví – mohla v ní být zašifrována hrozba.

Před dvanáctou se zvedl a pozval mě na oběd dolů do kantýny. Přijal jsem. U výdejového pultu jsem si vybral bezmasé jídlo a hrachovou polévku. Bůhvíproč mi mladá kuchařka naplnila talíř po samý okraj; všiml jsem si, že se mi spolu s jinou dívkou smějí. Při chůzi nebylo možné pár lžic nevyšplíchnout na tác. Olejář nad mým výběrem neznatelně povytáhl obočí, sám polévku vynechal. Nechal si načepovat pivo a objednal i mně. Než za oba zaplatil, bouchl mi napěněnou sklenicí o tác, až jsem ho málem upustil i s obědem. Polévky už byla v talíři polovina. Z kuchyně se valila pára prosycená pachem dušeného masa, cítit byl hlavně česnek a zázvor. Sál se zdál úplně plný. Trémou se mi rozechvěly ruce, připadalo mi, že se všechny hlavy zvedají od jídla a sledují, jak s naloženým podnosem vrávorám po kluzkých dlaždicích. Přímo jsem slyšel, jak hluk a cinkání příborů ustávají a otáčejí se po mně i ti, co sedí zády. Zamlžil se mi zrak a zatočila hlava, z nosu se mi spustila krev. Byl jsem vězněm té hloupé situace.

</section>

<section>

Zvedl jsem hlavu, ale ne dost rychle. Nad horním rtem mě zalechtal teplý pramínek a pár kapek skanulo do polévky, v husté tekutině po nich zůstaly tři rozpité skvrny. Zamrkal jsem, aby se vstřebaly slzy, které mi do očí vehnaly páry z kuchyně. Stál jsem uprostřed jídelního sálu. Koutkem oka jsem zahlédl plukovníka, jak si sedá k neobsazenému stolu na druhém konci a mává na mě. Kromě něj si mě nikdo nevšímal, nezahlédl jsem jediného posměváčka; spadl mi kámen ze srdce. Už jistějším krokem jsem se pustil přes jídelnu.

V ten ráz jsem znovu div neupustil tác. Zcela vpravo, poblíž pojízdného pásu na odkládání nádobí, seděla Rozeta. Byla u stolu sama. Tak rád bych si k ní byl přisedl, ale vystavit jejímu pohledu svůj nespolehlivý nos jsem se neodvážil. Udivila mě její vizáž – opět se zcela změnila. Po vyhublé tváři z okna Hlavova ústavu nebylo stopy. Viděl jsem plné líce, silný krk přiškrcený límcem, masitá záda napěchovaná do černé košile stejnokroje; basa metr široká, jak praví starý verš. Jak někdo může tak rychle ztloustnout? Uniforma se jakoby scvrkla, svírala tělo v pevných švech. Policistka uvězněná vlastní uniformou. Žena uvězněná vlastním tělem. Před Rozetou byl jeden hluboký a dva mělké talíře. Všechny tři prázdné. A navíc tam měla tři misky. Jednu téměř prázdnou a dvě plné. Vanilkový pudink s malinovou šťávou a šlehačkou. První misku dojedla ve chvíli, kdy jsem ji míjel. Ještě jsem zahlédl, jak ji odsunula stranou a sáhla po jiné. Vypadala nešťastně. Přinutil jsem se jít dál.

Pojízdný pás skřípal do hluku hlasů, špinavé talíře se na něm třásly a tiše řinčely. Představil jsem si, jak všecky odpudivé nedojedky, které odnášel do kuchyňského zákulisí, končí v Rozetiných nenasytných ústech. Rychle jsem vyhlédl z okna po levé straně sálu, abych se uklidnil pohledem na vysoké nebe. Kroužilo na něm hejno krkavců.

Olejář při jídle zavedl řeč na chlapce, po kterých se v předchozím týdnu slehla zem. Jak vyzvěděl od jejich rodičů, bylo jim sedmnáct let a studovali na jazykovém gymnáziu, oba s průměrnými výsledky. V poslední době si byli poměrně blízcí, často se navštěvovali a chodili spolu na koncerty. Policie samozřejmě přišla s domněnkou, že mladíci se domluvili a utekli z domova, ale rodiče to popřeli, neboť rodinné konflikty, pokud se vůbec udály, nikdy nebyly dramatické. Vyšetřovatelé tedy usoudili, že jde o tajný výlet, možná do zahraničí, o kterém rodiče neměli vědět předem. Tomu zas odporovala skutečnost, že chlapci si nevzali žádné osobní věci ani cestovní doklady. Odešli oblečeni do sychravého počasí, ten, co si s sebou vzal skateboard, matce řekl, že má s kamarádem sraz na plácku pod Novou scénou. Doma měl být do půlnoci. Policie prozatím trvala na myšlence tajného výletu; Olejář si vzpomněl, v jaké oblibě byly před nedávnem cesty do Amsterodamu.

Musel jsem namítnout, že to bylo v době, kdy v Praze nebyly tak snadno k dostání drogy. Přerušil mě mávnutím ruky, že to ví taky, ale před těmi lidmi se prý policisté museli tvářit, že se mají čeho chytit. Ve skutečnosti byli bezradní a doufali, že kluci jsou někde na prodlouženém flámu a po víkendu se objeví. Jenže se neobjevili. Pochopil jsem, že jsem se posledně mohl mýlit, když jsem bral jejich zmizení na lehkou váhu.

Zatímco jsme pili kávu, přisedl si k nám hřmotný chlap v bílém plášti a zuřivě zaútočil nožem na plátek tuhého hovězího. Měl kovově lesklé černé vlasy, poněkud mastné, a hustý, staromódní, nicméně úzkostlivě pěstěný knír stejné barvy, s konečky mírně zakroucenými vzhůru. Na nose mu seděl cvikr, jenž by majiteli spolu s bílým pláštěm dodával výraz přísnosti a autority, kdyby chlap nebyl celý ušmudlaný a nepáchl potem. Ze všeho nejvíc působil dojmem, jako by vystoupil ze zahnědlého daguerrotypu pořízeného v devatenáctém století.

Byl jsem si jist, že ho nevidím poprvé, a také on po mně při žvýkání pokukoval jako po někom, koho zná, přestože z toho má pramalou radost. Olejář mi ho představil jako doktora Truga, soudního patologa a univerzitního lektora anatomie. Najednou jsem to měl – vzpomněl jsem si, kde jsem ho viděl. Poprvé jsem ho zahlédl minulé pondělí, když si s takovou neochotou přijel ke Kongresovému centru pro nohy zavražděného Řehoře, podruhé jsem ho potkal v pátek na chodbě Hlavova ústavu. Byl to snad on, kdo pitval toho jednorožce?

Vzpomněl si na mě, uměl se dívat stejně dobře jako já. Ihned se do mě pustil – prý by ho zajímalo, co jsem v pátek v ústavu dělal. Na známého jsem se vymlouvat nemohl, jistě tam znal kdekoho, a tak jsem s kamenným výrazem řekl, že jsem tam sledoval stopu, ale že nemůžu říci jakou, protože je to služební tajemství. Při těchto mých slovech plukovník přimhouřil oči, ale nic neřekl. Vyndal z kapsy saka kapesník a přiložil si ho na pravé ucho. Trug pokrčil rameny a položil mi otázku, při níž mi zaskočil v krku doušek kávy: zda prý ta moje stopa nemá něco společného s rozbitým oknem v pitevně. Střelil jsem pohledem po Olejářovi. Ten, napůl skrytý za saténovým kapesníkem, nepatrně zavrtěl hlavou. Řekl jsem tedy, že o žádném rozbitém okně nevím.

Zatímco Trug jedl, s gustem nás seznamoval s výsledky testu přítom­nosti krve na listu pily. Byl pozitivní. Spokojeně jsem se usmál. Olejář, který se pro tentokrát znamenitě ovládal, pouze pokýval hlavou. V pohledu, který mi věnoval, bylo jednak uznání – což mou spo­kojenost zdvojnásobilo –, jednak ironický úsměv nad mou dětin­skou radostí. Když ji viděl doktor, znechuceně se ode mě odvrátil a hovořil už jen s plukovníkem. Je prý rád, že nás potěšil, ale bohužel nás musí i zklamat. Z vlastní iniciativy se pokusil vzorek krve z pily srovnat s krví z nalezených nohou, ale nepovedlo se mu to. Špinavá voda Botiče, plná chemikálií, kov tak porušila, že se stěží dala rozeznat přítomnost čehokoli. Krevní skupina a stáří vzorku jsou však nezjistitelné.

Odpoledne jsem šel navštívit starce, který v úterý telefonoval na policii. Bydlel hned v Lípové, kousek u křižovatky, nad níž se zvedal k tmavnoucímu nebi hranol svatoštěpánské věže.

</section>

<section>

Muž se jmenoval Václavek a odmítl mi otevřít, protože jsem se neměl čím prokázat. Na radu, aby si mou totožnost ověřil telefonátem na policejní ústředí, nijak nereagoval. Hovořil se mnou skulinou v pootevřených dveřích, zajištěných řetízkem. Nebylo mu pořádně vidět do tváře, čeho jsem si všiml, bylo jen zarudlé olysalé temeno, ohnutý nos, váčky pod zanícenýma očima a svraštělá kůže na vyhublém krku. Byl neochotný a stále opakoval, že všecko už policii řekl. Koruna tam prý nebyla, viděl to na vlastní oči, někdo ji ukradl a pak zase vrátil. Víc říci nechtěl, a kdybych mezi dveře nestrčil nohu, zaklapl by je. Zkusil jsem jeho zmatenou řeč zpochybnit dotazem, co tedy viděl, když tam „ta koruna“ nebyla, ale nedal se nachytat a dál vedl svou, že nic. Na můj poslední pokus něco se dozvědět – zda koruna, o níž mluví, je diadém, o němž mluvil posledně –, zavrčel, že to dá rozum, a vší silou mi dupl na nohu zaklíněnou ve dveřích. Nebolelo to, ale instinktivně jsem ucukl. Přitom jsem nártem zachytil starcův pantofel a vytáhl ho ven. Dveře se zabouchly. Zvonil jsem, ale už neotevřel. Zastrčil jsem pantofel za kliku a rozhovor se svědkem zmizení koruny „patřící nám všem“ jsem vzdal. V duchu jsem spílal plukovníkovi, že mi zadal úkol, který by nesplnil ani sebelepší detektiv.

Jak jsem předpokládal, sníh brzy roztál, ale bylo stále lezavo. Těšil jsem se na vyhřátý pokojík u paní Frýdové a na knihy, do kterých se co nevidět začtu na měkkém koberci. Kdybych tušil, co mě po návratu čeká, byl bych na Prosek tak nepospíchal.

</section>

<section>

Jen jsem vstoupil do dveří, paní Frýdová mi oznámila, že klíče, kterými jsem si právě odemkl, jí mám do měsíce odevzdat. Stála v předsíni a třásla se jako osika; bylo to z rozčilení, ale v jejích očích jsem zahlédl i strach. Přestože mě ta omračující slova naplnila úzkostí, klidným hlasem jsem ji požádal, ať mi to vysvětlí. Sedli jsme si v maličkém obývajícím pokoji, kam jsem vcházel jen zřídka. Nad televizí, schovanou pod háčkovaným přehozem s motivem růží a granátových jablek, visel začernalý krucifix.

Paní Frýdové přeskakoval hlas. Ukazovala do chodby, na dveře mého pokoje, zapřísahala mě při všem, co je mi svaté, abych tu věc vyhodil. Nechápal jsem, co tím myslí. Tu ďábelskou kytku, vřískala má domácí a v jednom kuse se křižovala. Dovtípil jsem se, že mluví o mé divoké vinné révě, a musel jsem se pousmát. Řekl jsem, že pokud jí na mně vadí jen tohle, odnesu rostlinu do smetí a tím se to vyřeší. Ale vrtěla hlavou a nepřestala, ani když jsem jí nabídl, že jí o pět set korun zvýším měsíční nájemné. Jen ji to urazilo a ještě víc zatvrdilo. Spustila, že ze mě nikdy nic pořádného nebude, že u ničeho nevydržím, nedostudoval jsem a ani policajti mě nechtějí, neumím si najít práci, a jak mě tak pozoruje, možná ani nechci. Namítl jsem, že mě k policii na zkoušku přijali zpátky a že mě zaměstnávají i jinde. Ale jako bych nic neřekl. Dlouho prý mlčela a modlila se za mě, ale že začnu s čarodějnictvím, to by ode mě nečekala. Naříkala, že si hřála na prsou hada a že taky mohla skončit rozsekaná na kousky. To mě dopálilo, a zároveň jsem se bavil. Někde hluboko uvnitř jsem se rozesmál zoufalým smíchem – zločinci mi vyhrožují zabitím, můj zaměstnavatel mě nebere vážně a moje domácí? Ta ze mě má smrtelný strach! Řekl jsem, že slyší trávu růst a podle sebe soudí druhé.

Dosud jsem žil v domnění, že moje domácí je výstřední, ale rozhodně milá osůbka, a nikdy by mě nenapadlo ublížit jí jediným zlomyslným slovem. Přece jen se ve mně za ta léta musela nashromáždit averze, o níž jsem neměl tušení. Její nenávist mě ranila a já hlupák ránu vrátil.

Chtěl jsem se omluvit, ale už bylo pozdě. Moje replika, zdálo se, ťala do živého. Z paní Frýdové se najednou stala politováníhodná stařena. Ztěžka dýchala a poulila na mě své krátkozraké oči, kostnatou dlaň přitisknutou na vrásčitý krk. Pak se to z ní začalo valit: Je to se mnou zlé, řekla, protože „ta kytka“ nebyla včera ráno ničím jiným než uschlou révou, a dnes odpoledne, když ke mně šla otevřít okno, ji málem ranila mrtvice: sápaly se po ní šlahouny jako chapadla příšerné chobotnice, ne, nemám ji přerušovat, ona tu rostlinu zná a měla podniknout příslušné kroky, už když jsem si ji přinesl; utrhl jsem ji na stráni pod Karlovem, kde se po staletí páchal smrtelný hřích smilstva a kde vraždy bývaly na denním pořádku, na zlověstném místě, kde čarodějnice slavily sabat a rejdily tam na černých kozlech se zelenýma očima; a všude tam, kde se děly tyto nechutnosti, vyrostla vousatá réva, Bůh tak potrestal nečisté město a nedej, Pane, aby z toho vzešly hrozny, protože by nabobtnaly a praskly a vyvrhly na svět ďáblíky nakažené morem; ti by pak zamořili město a zahubili v něm všecko živé.

Co jsem na to měl říct? Zvedl jsem se a odešel do svého pokoje. Tam mi padl zrak na podivná bílá vlákna visící z květináče. Opravdu už spadala až na zem a nevypadala nijak vábně, ale rozhodně po mně nenatahovala žádná chapadla a ani jinak nehrozila zákeřným zabitím. Prohlédl jsem si je zblízka u okna, v našedlém odpoledním světle. A tu jsem zjistil, že k révě vůbec nepatří, neboť rostlina uhynula. Šlahouny vyrůstaly ze stonku, ale byli to parazitníci podobní námelu, možná že stejně jedovatí. Tak přece jen nějaká plíseň – když jsem si přičichl, ucítil jsem penicilin. Rostlinu jsem vlastně zahubil já: do zamřelého prostředí panelového domu jsem přinesl kousek středověku. Romantické myšlenky mívají truchlivý konec.

Sbalil jsem si věci, vešly se do dvou kufrů a jednoho batohu. Všechny knihy jsem naráz odnést nemohl, a tak jsem je naskládal do skříně a sdělil paní Frýdové, že si pro ně do týdne pošlu. Už se trochu uklidnila a dokonce připomněla, že mě nevyhazuje, ale dává mi měsíční výpověď – vždyť kam bych taky šel? Ona rozhodně nepatří k těm, co vyhazují nájemníky na ulici.

Během balení jsem přemýšlel, na koho se obrátit. Nejprve zkusím Netřeska, potom Gmünda. Vytočil jsem profesorovo číslo, ale jakmile se ozval tón, položil jsem sluchátko. Představa, že bych přespával na lehátku někde v komoře či v kuchyni v těsné blízkosti Lucie, jejíž kroky a hlas bych stále slyšel z vedlejšího pokoje, byla nesnesitelná. Jak dlouho by takové soužití vydrželo? A jak by muselo skončit?

Vytočil jsem číslo hotelu Bouvines a okamžitě se dovolal. Než jsem se stačil ohlásit, oznámil mi hlas, že jsem se dovolal na informace o odjezdu vlaků, ale protože mají rozbitý telefon, nemohou mi je poskytnout. Pak dotyčný zavěsil. Nepochyboval jsem, že to byl Prunslík. Vytočil jsem číslo znovu a chystal si nadávky, ale tentokrát se ozval Gmünd.

Vyložil jsem mu svou situaci. Bez zaváhání řekl, že mě očekává ve svém apartmá. Dává mi k dispozici pokoj, kde budu moci být až do ukončení naší spolupráce. Do té doby se mi s Raymondem po něčem poohlédne.

Nemohl jsem mu ani poděkovat – jednak se mi nedostávalo slov, jednak jsem nechtěl, aby slyšel, jak se mi svírá hrdlo pohnutím.

Loučení s paní Frýdovou netrvalo než okamžik. Chtěl jsem jí podat ruku, ale protože jsem v druhé držel nešťastnou vousatou rostlinu, vyděšeně uskočila a zavřela se v obývacím pokoji. Přes dveře jsme se domluvili na odvozu mé knihovny. Navrácení zbytku nájemného jsem nežádal, nestálo to za to, listopad byl pomalu u konce a za prosinec jsem ještě nezaplatil. Prosincové účtování mě čekalo někde jinde.

</section>

<section>

Klíče jsem jí nechal na botníku. Než jsem za sebou zaklapl dveře od bytu, zaslechl jsem od ní slib, že se za mě bude modlit.

Rostlina, kterou jsem si troufl přesadit z Nového Města na Prosek, se mi náležitě pomstila: připravila mě o střechu nad hlavou. Před domem jsem ji vyhodil do popelnice. Plechové víko se za ní zavřelo s úpěním, které se rozlehlo zšeřelým sídlištěm jako volání o pomoc.

Byl jsem volný.

</section>
