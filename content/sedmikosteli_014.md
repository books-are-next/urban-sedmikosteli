---
title: VIII
contentType: prose
---

Tady je chrám  
a tady je věž,  
tady je brána,  
otevřít běž.

— Říkanka

Sešli jsme se v podchodu metra. Gmünd přišel sám. Na mou otázku, kde má společníka, odpověděl takto: nemá o něj strach, nejspíš vyspává po probdělé noci v hotelovém pokoji. Rozhlížel jsem se, zda neuvidím přicházet Rozetu. Schůzka byla domluvena na šestou. Gmünd vytáhl z kapsy u vesty stříbrné hodinky na řetízku, odjistil víčko a hned ho sklapl. „Můžeme jít,“ řekl. „Rozeta přijde ke Svatému Štěpánu.“

Vystoupili jsme po schodech na Václavské náměstí a ocitli se v podivném divadelním světě. Nažluklá světla uličních lamp byly bóje, jejichž záři rozmazávala vodní tříšť, antracitová noc zápasila s úsvitem a v osudné šarvátce utržila krvavý šrám. Z bronzové sochy kapala voda a slévala se do špinavé stoky, stěrače taxíků neúprosně odpočítávaly poslední minuty noci. Zlé místo ve zlé době.

Gmünd měl špatnou náladu. Na náměstí schoval svou za­chmuřenou tvář do límce a nedíval se nalevo ani napravo, zdálo se, že chce být někde úplně jinde. Šli jsme dlouho mlčky a jeho otázka pak přišla o to nečekaněji: „Zdalipak víte, kdy zemřel pražský chodec?“

„Prosím?“

„Ta onehdy slavná postava, pražský everyman. Dnes už jen postava literární.“

„Tu neznám. Nevím, co máte na mysli.“

„Na tom nezáleží. Nuže pražský chodec zemřel, když město rozťala magistrála. Od té doby tu chodí pěšky jen staromilští blázni – vy, já, Rozeta, Raymond a pár dalších. Jde nám o život, a přece si nedáme pokoj. Ostatní se opevňují v autech, a můžeme se jim divit? Dohnal je k tomu pud sebezáchovy, jsou bez sebe hrůzou, že je někdo jiný přejede.

Víte, které místo mám v Praze nejmíň rád?“ pokračoval Gmünd poté, co jsem odmítl místo pod deštníkem, v jeho ruce pouhým dětským paraplíčkem. „Tohle, Václavák, jak se mu dnes říká. Kdysi Koňský trh.“

„Ani já sem nechodím rád. V čem to asi je?“

„Postrádá vertikální rozměr.“

„Co Muzeum?“

„Bedna od čaje, které narazili kulicha, aby odpoutali pozornost od její škaredosti, Šulcova novorenesanční bouda, zpotvořenina antického chrámu. To tu měli raději nechat Koňskou bránu, byla aspoň upřímnější, stejně jako všechny ostatní staré stavby. Ale co tu bylo cenného, zbourali. Stával tu dům U Lhotků, měl překrásnou věž, ale šel k zemi, stejně jako dům U Císařských a U Žlutických na rozích Jindřišské a Vodičkovy; stály u nich pravé renesanční věže s rozhledem. S těmi se škatule Muzea ani přes své rozměry nemůže měřit; má tak špatně navržený tvar, že dominovat prostoru nemůže. Ty zbořené věže však tvořily přirozenou dominantu střední části Koňského trhu, náměstí, které Liliencron kdysi označil za nejskvělejší na světě – bezpochyby také díky těm věžím. Původně tu měly zůstat, jenže začátkem dvacátého století u nich vystavěli takzvané paláce, pětisetmetrové bloky provrtané pasážemi jako ementálský sýr. Tyto stavby je úplně zastínily, udělaly z nich strážní budky na ztracené vartě. Jak asi vypadá věž přilepená ke gigantickému domu? Jako žebráček před honosnou bankou.“

„Slyšel jsem o nové skleněné věži, co má jednou stát někde na Můstku.“

„Pak nás chraň Pánbůh. Architekti dvacátého století neznají pokoru a jsou za to trestáni impotencí. Ale když jsem mluvil o vertikále, měl jsem na mysli něco jiného. Jak vidíte, Václavák je nudle dlouhá tři čtvrtě kilometru a musím jí přiznat, že aspoň plní úlohu řecké agory. Ale jak je možné, že nemá jediný kostel? K Panně Marii Sněžné je to co by kamenem dohodil, ale z náměstí tam nedohlédnete, i kdybyste si vykroutil krk. A nevidíte ani Svatého Jindřicha, a už vůbec ne Svatý Kříž na Příkopě, nejpřehlédnutelnější kostel v Praze. Sejde z očí, sejde z mysli. Vůbec se nedivím, že Praha za poslední století tak upadla. Ošklivé město plodí ošklivé lidi.“

V údivu jsem na něj pohlédl – vždyť tento člověk, jehož jsem sotva znal, tu nahlas vyslovuje mé vlastní myšlenky! Buďto jsem narazil na spřízněnou duši, anebo o mně ví víc, než tuším, a dělá si ze mne legraci. Do tváře jsem mu neviděl, skrývala ji krempa klobouku a vyhrnutý límec.

Podíval jsem se po davu na chodníku. Sinalí chodci skutečně vzbuzovali odpor, hnali se proti nám jako upíři a mátožně uhýbali z cesty. I v tuto ranní hodinu se nám pletli pod nohy čachráři s bílým masem; jiní šejdíři nabídli Gmündovi výměnu valut. Přešli jsme ústí Krakovské a Ve Smečkách. Mlha dusila světlo luceren, mžení jen pomalu ustávalo, tváře chodců se klubaly ze tmy jako podšívka z prošoupané plsti. Automobily zatím neměly barvu, byly jen světlé a tmavé, nic mezi tím. Hodina barev měla teprve udeřit.

„Odpusťte,“ ozval se Gmünd, nyní již mírnějším hlasem, „odpusťte mi tu nerudnost. Nejsem zvyklý tak brzy vstávat, rád si přispím. Dnes však potřebuji být v kostele za svítání, chci vidět něco, co bych později neuviděl – zjistit, jak dopadají první paprsky světla do jednotlivých lodí kostela, prostudovat jeho hru na řezbách a na obrazech, na sloupech a na dláždění. Nečekejte kdovíjakou podívanou, skla v oknech jsou zatím obyčejná; pokud mi bude dovoleno, postarám se už, aby okna dostala kopie původních vitráží. Jsou úzká a světla tam nikdy nebylo dost. O to je světlo vzácnější. Musíme zvolit jasné, ovšem nepříliš syté barvy.“

„A nevadí vám, že hru světel nebude mít kdo ocenit? Tak brzy ráno se nikde necelebruje.“

„To je mi jedno. Kostel nemusí být pustý jen proto, že tam nejste vy nebo já. Jsem přesvědčen, že kostel není nikdy prázdný. A co my víme, třeba se poměry změní. Vitráže vydrží v oknech příštích padesát let, možná déle. My tady nebudeme, ale ta okna ano.“

„Jste si tím nějak jistý.“

„Abych se přiznal – nejsem. O to důslednější však musím být – musím přesvědčit sám sebe, že moje práce má smysl. Kostel je příbytek Páně, jak byl jednou postaven, tak by měl zůstat navždy. Jestliže byly původní vitráže barevné, naší povinností je tento stav obnovit a na nic se neptat.“

„I kdyby do kostela nepřišla živá duše?“

„I tak.“

Zabočili jsme do Štěpánské. Snažil jsem se přijít na způsob, jak změnit téma rozhovoru, z kterého mi začínalo být úzko. Jako by rytíř opět vytušil, nač myslím, začal odjinud.

„Moji předkové z rodu Hazmburků byli od nepaměti katolíci. Pocházeli z Úštěku, městečka v zapomenutém koutě Čech. V šedesátých letech čtrnáctého století se Václav Hazmburk nepohodl s Berky z Dubé o nějaké území, svedl s nimi tři bitvy a pokaždé prohrál. Dva hrady lehly popelem. Zchudlý a raněný přesídlil se svými syny do Prahy a zakoupil několik domů na Novém Městě. Nabídl králi své služby, doprovázel ho na cestách do ciziny a na dlouhá léta se stal jeho vyhledávaným rádcem. A pak, rok před svou smrtí, ho dal Karel popravit; užasla nad tím celá země. Důvod té strašné rány, jež tak nečekaně dopadla na náš rod, zůstal dějepiscům utajen. Jistě se o to zasloužil sám císař –trestal, ale neutrhal na cti a nikdy se nemstil potomkům. Na majetek synů Václava z Hazmburka nesáhl. Přišli jsme o něj později, při řádění utrakvistů. Domy byly vypáleny, kdo přežil, odešel se zbytkem jmění do německého Lübecku. Tam se Hazmburkové usadili na dlouhý čas. V sedmnáctém století nám byl udělen dědičný titul rytíř za to, že Jindřich Hazmburk, jenž zasedal v městské radě, odhalil jakýsi komplot a zachránil město před vypálením. Od té doby nepoužíváme starý erb a ponecháváme si jen titul rytířů z Lübecku.“

Poznamenal jsem, že jsem taky ze severu a vlastně trochu jeho krajan, a Gmünd přisvědčil, že to ví. Bylo zřejmé, že si o mně získal podrobné informace. Ale kde? Proč? Příliš jsem se vyptávat nechtěl, aspoň prozatím. Práce v jeho službách pro mě byla příliš cenná, než abych ji takto ohrozil. Rychlým krokem jsme se ubírali Štěpánskou a brzy se nám za ohybem cesty začal postupně, kousek po kousku, ukazovat kostel.

„Dařilo se nám dobře až do šedesátých let minulého století. V té době už jsme byli v přízni s dánskou rodinou Gmündů – i tam mám předky. Jedna část rodiny zůstala v Lübecku, druhá se vrátila do Čech. Byl to první návrat Hazmburků do vlasti. Jak jste se asi dovtípil, z těchto lidí pocházím i já. Wilhelm Friedrich Gmünd, který roku 1865 přijel s manželkou, dětmi, bratrem a sestrami do Prahy, byl můj prapraděd. Nic mu tu nepatřilo, ale peněz měl dost. Tradičně zakoupil dům na Novém Městě, říkalo se tam U Pekelských.“

„To jméno znám. Nestál někde v Žitné ulici?“

„Ano. Připravila nás o něj asanace. Město je žena, kterou je třeba chránit, a Prahu tehdy nikdo neochraňoval. Zlo přišlo zevnitř, od městských radních. Jako rakovina. Švédské rabování ani vpád Pasovských neuškodily Praze tak jako oni, ani pruské ostřelování, ani požáry Starého a Židovského Města nebyly tak zhoubné. Pradědeček Petr Gmünd dům hájil, ale neubránil – jako už tolikrát jeho předkové. Musel se přestěhovat. Náš domov byl srovnán se zemí, na jeho místě vyrostl bachratý činžák, zcela odporující duchu středověkého města. Petr Gmünd byl stavitel. Spolupracoval s novogotickým architektem Josefem Mockerem, jako on patřil ke stoupencům purismu – zastával názor, že každá budova má právo vyhlížet tak, jak byla postavena; úpravy z pozdějších staletí musí pryč. Usadil se v Karlíně, v domě na Krakovské, dnes Sokolovské třídě, který sám navrhl. Zde mu nová výstavba nevadila, činžáky stály na bývalých Špitálských polích, kde nikdy nebylo nic než pár dřevěných stodol a za lesem Invalidovna. Pradědeček dokonce prohlašoval, že karlínská architektura je morální: nevytlačila žádnou původní zástavbu. Z okna měl výhled na nový kostel svatého Cyrila a Metoděje, postavený v retrorománském slohu. Ten pohled mu přinášel útěchu.

V osmačtyřicátém roce se mnou rodiče uprchli do Anglie. Byli jsme posledními výhonky české rodinné větve. Anglicky jsem se naučil rychle, ale otec s matkou mě donutili udržet si i mateřský jazyk. Začal jsem studovat architekturu, ale nebyla to dobrá volba, na železné skelety obalené betonem jsem se nemohl dívat. Tehdy otec navázal písemný styk se vzdálenými příbuznými v Lübecku, potomky těch, kteří před sto lety zůstali v Německu. Pozvali nás na návštěvu. Jejich rodu se podařilo ujít staré hazmburské smůle, byli to obchodníci a nežili si špatně. Za světové války nepřišli o jediného svého muže: zásobovali wehrmacht rybími konzervami a nemuseli na frontu. Po válce vše ztratili kvůli reparacím, ale do deseti let měli všechno zpátky. Udržovali rodinné tradice a na rodokmen české větve byli zvědaví. Fascinovalo je, jak jim jsme podobní. Zatímco v otci vidí prý typického Gmünda, o mně prohlašovali, že jsem pravý Hazmburk. Dokonce mi ukázali portrét Jindřicha, toho, co byl pasován na rytíře, a jistou podobnost jsem musel přiznat i já sám. Nabídli nám, abychom u nich zůstali. Rodiče odmítli, já přijal. Nastoupil jsem k rodinné firmě a po letech se stal jejím ředitelem. Dnes jsem na dobrovolném odpočinku. Mám jiné starosti než prodávat ryby.“

„Jste úspěšný člověk. Máte rodinu?“

Neodpověděl. Přešli jsme Žitnou ulici a zastavili se před kostelem. Denní světlo na sebe nechávalo čekat a také Rozeta si dávala na čas.

„Pojďte, aspoň si to obejdeme,“ vyzval mě Gmünd a křepce vykročil k uličce Na Rybníčku. Nedalo mi to a musel jsem se zeptat, proč mi vyprávěl rodinnou historii.

„Posledně jste se tvářil tak podezřívavě… a já potřebuji, abyste mi věřil.“

„Olejáře jste přesvědčoval podobně? Vykládal jste mu to, co mně?“

„Jenom zhuštěně, neví víc, než vám sám řekl.“

„Co si o něm myslíte?“

„Že je to chudák. Nemoc z něj udělala tvrdého, ale nepříliš dobrého policajta.“

„A zranitelného. Určitě nechce, aby se o té jeho chorobě vědělo.“

„Máte pravdu. Je to s ním špatné. Té nemoci se dá zneužít. Stejně jako jiných věcí.“

„Myslíte, že je to s ním zlé? Myslím po zdravotní stránce.“

„Je to s ním zlé po všech stránkách.“

A Gmünd se najednou otočil a řekl: „Vidíte to, co já?“

Ohlédl jsem se. Ryk motorů z Žitné a Ječné k nám téměř nedoléhal. Z šera na konci uličky se nořila masa zušlechtěného kamene a ubíhala do výšky, kde se zužovala v ostnatý klín, černající se proti blednoucímu listopadovému nebi. Po naší levé ruce čněla vzhůru další špice, zvonice s přikrčeným tělem, ale zvednutou hlavou.

„Chodím sem už mnoho let,“ řekl jsem, „hlavně za sobotních podvečerů, kdy tu bývám úplně sám. Když si odmyslíte ty domy kolem, rázem se ocitnete na jednom z nejstarobylejších míst v Praze.“

Nechal jsem se unést víc, než bylo vhodné, a také v Gmündovi se něco hnulo: pozoroval mne rozšířenýma očima a úsměv, který měl na rtech, byl téměř spokojený.

„A kámen?“ zahučelo v něm dutě. „Nezdá se vám, že v takových okamžicích roste? Jak na vás působí?“

„Nevím, co máte na mysli.“ Jeho výraz mě vyplašil, ty zvláštní oči mě polykaly zaživa.

„Nepřipadá vám to tak?“ pokračoval klidnějším hlasem. „Třeba tato pozdně gotická zvonice, co si ji s takovým obdivem prohlížíte. Zbudovali ji v roce 1600 jako skromnou pomocnou zvoničku. V roce 1601 se mezi Pražany rozneslo, že zvonice o pár loktů sama od sebe povyrostla, a tak to šlo po několik dalších let. Po dostavbě Štěpána roku 1367 se vyprávělo totéž, a když byla v patnáctém století vztyčena velká věž, také se nechtěla zastavit, jakoby nespokojena s rozměry, které jí přisoudili stavitelé. Když tady kolem vyrostly ty hloupé činžáky, opět se zmenšila, ale dnes – opravdu, podívejte se  –je zase o něco vyšší. A pohleďte tamhle – tam stávala kaple Všech svatých. Původně měla střechu vyhnanou strmě vzhůru, více než dvojnásobně přesahující výšku nosného zdiva – jako to vidíte u zvonice. A nahoře na špici jí ještě seděla lucerna. Zkuste si ji představit. Kaple byla osmiboká, v tom napodobovala karlovský kostel, jen měla subtilnější proporce. Stejně jako on měla vysokou stanovou střechu a ta očividně rostla – každý rok přibyl loket dva. Pak, když se po pár stoletích neblaze změnila móda, dostala střechu kulatou – zase stejnou jako Karlov. Vypadalo to směšně – poklop na zavánějícím sýru. Zdivo se rázem začalo drolit, celá stavba se jakoby roztékala a hrozil jí kolaps. Tvrdím, že za to mohli ti, co na ni posadili tu nevhodnou střechu. V osmnáctém století kapli císařský dekret zrušil, udělali z ní sklad. V polovině minulého století se střecha propadla a těžce potloukla dva lidi; jeden z nich nepřežil, druhý přišel o zdraví. A tak kapli Všech svatých zbourali. Proč? Nejspíš za trest, který si zasloužil někdo jiný. Karlov ještě stojí, je to nádherná památka. Už leta ho opravují. Škoda že nikoho nenapadlo vrátit mu původní střechu. Nikoho – jen mě. Uvidíte, že jednou tu směšnou zpotvořeninu nahradím důstojnou stanovou střechou.“

„Vidím, že jste purista jako ten váš stavitel. Váš vkus je blízký mému. Ale pokud jde o karlovský kostel, nevím, jestli se vám ten záměr podaří. Praha si na jeho tři kopule zvykla, a mimoto si nejsem vůbec jist, zda by každý chrám měl být završen jehlanem nebo kuželem.“

„Nic takového netvrdím. Říkáte, že Praha si na Karlov zvykla. Ono je to ale tak, že o něm vůbec neví! Není totiž vidět. Zeptejte se Pražanů na cestu ke kostelu svaté Panny Marie a svatého Karla Velikého – nedoptáte se.

Na špičatých věžích nelpím absolutně. Ale každé stavbě náleží to její. Pohleďte na kostelík svatého Longina. Pozornost turistů si asi nezaslouží, je ostudně zanedbaný, ale jeho románský sloh nic nehyzdí, dokonce i ta lucerna nahoře se k němu hodí. Rotunda s vytáhlou věží by vypadala nepřátelsky, asi jako saracénský stan. Podívejte se na ty krkavce, co krouží nad střechou. Proč je jich šest? Proč létají v pravidelných kruzích, co myslíte? A co to křičí? Nezní to jako nevermore?“

Pohlédl jsem, kam ukazoval. Nad rotundou svatého Longina opravdu létali nějací ptáci, sám bych je nerozeznal od havranů. Příchod dne byl teď nezvratný, jejich peří se sytou černí odráželo od světlající oblohy. Nenapadlo by mě je počítat, ale když už Gmünd vyslovil číslo, zkusil jsem to. Pět? Osm? Ba ne, přece jen jich je šest. Podivil jsem se, jak dobrý má Gmünd zrak. Plachtili kolem kulaté vížky a nevydali hlásku. Každou chvíli některý usedl na šikmou střechu a ihned vzlétl. A najednou jich nebylo šest, ale sedm! Rychle jsem je přepočítal – opravdu, sedmero krkavců. Ten sedmý musel čekat ukrytý ve zvoničce, a když jsme je začali počítat, nepozorovaně se k nim přidal. Pak odletěli. Gmünd se tvářil spokojeně, jako kouzelník, jemuž se podařil obtížný trik.

„O Longinovi se traduje, že v třináctém století sloužil jako farní kostel zaniklé vesnice Rybník. Řekl bych, že právě stojíme někde uprostřed návsi. Ale stavba je mnohem starší, svatému Longinovi byla zasvěcena až později. Prý tu v předkřesťanských dobách prováděli své rituály pohané.“

„Ty vrány opravdu vypadaly pohansky,“ zasmál jsem se.

„Od pohana ke křesťanu pouhý krůček. Bohužel to platí i opačně. Znáte tu pověst o štěpánském zvonu? Je velmi známá. Říkalo se mu Lochmar, podle zvonaře Lochmayera, který ho ulil. Byl to dobrý katolík, ale žil v mizerném století. O jeho názorech se doslechli husité, kteří, jak už to bývá, stejně jako katolíci nestrpěli jiné vyznání než své. Nechali zvonaře popravit na Dobytčím trhu. Když Lochmayer s hlavou na špalku zaslechl umíráček, zjistil, že se s ním loučí jeho vlastní zvon. A místo aby svým katům odpustil, proklel své dílo. Toho se zalekli i neohrožení husité a vymysleli pro Lochmara zvláštní úkol: měl vyzvánět při požáru a před bouří. Zvon léta dobře sloužil, ale v polovině šestnáctého století vylezl do věže nějaký kluk a začal vyzvánět i přesto, že žádné nebezpečí nehrozilo. Slyšet to bylo až na Dobytčí trh. Než se Pražané seběhli, zvonění ustalo. Chlapce našli pod věží s roztříštěnou hlavou. Od té doby se traduje, že ho shodil zvon Lochmar.“

„Za to, že na něj zvonil zbůhdarma?“

„Možná. A možná ho zabil jen z rozmaru, takový zvon je nevyzpytatelný. Vám to nic nepřipomíná? Kostel. Zvonice. Člověk.“

„Narážíte snad na případ Záhir?“

„Roztomilá shoda okolností, ne?“

„Kdo vám o něm řekl?“

„Zkuste hádat. Ten inženýrek si taky mohl zlámat vaz pod věží, na to je Apolinář vysoký dost. Kdyby se přetrhl provaz, kdybyste ho v poslední chvíli nezachránil… Olejář si vašeho činu cení, nenechte se mýlit jeho rezervovaností. Třeba vás ještě vezme na milost. Záleží na tom, jak se osvědčíte v mých službách.“ V jeho úsměvu byla ironie. „Mimochodem jsem byl za tím Záhirem v nemocnici, už se zotavuje a míní se co nejdřív vrátit do práce. Pilný chlapík, takový malý nezmar. Svěřil se mi, že si nechal upravit vůz na ruční ovládání pedálů. Patní šlacha mu bude srůstat nejméně šest neděl a on nesmí ztrácet čas. Abych nezapomněl, chce vám osobně poděkovat. Rád by vás poznal, něco pro vás má.“

„Zlaté hodinky?“

„Myslím, že nějaký návrh. Podle všeho vám věří víc než policii. A když už jsme u policie…“ Ohlédl se. Přes křižovatku spěchala ženská postava v policejním stejnokroji. „Pojďme Rozetě naproti,“ řekl a já jsem pospíšil za ním. V tu chvíli se úplně rozednilo. Z Branbergerské kaple ve zdi kostela, kterou jsme spěšně minuli, se na nás ušklíbl andělíček.

O Rozetině zpoždění se Gmünd nezmínil. Vypadalo to, že si je dohodli předem. Dívka vytáhla z kapsy klíče a podala je Gmündovi, ale ten zavrtěl hlavou, a tak natáhla ruku se svazkem ke mně. Nezavedla mě pak, k hlavnímu vchodu v průčelí kostela ani k postrannímu do severní lodi, ale ukázala na nenápadná dvířka až skoro u presbyteria. Přistoupil jsem k nim. Všechny tři zámky, jeden starodávný a dva bezpečnostní, odskočily hladce. Vzal jsem za kliku a opřel se do dveří. Tiše a lehce se otevřely, jakoby samy od sebe. Čekal jsem závan chladu jako z kobky, ale teplota uvnitř nebyla nižší než venku. Ucítil jsem jen nevětranou místnost a slabou vůni kadidla. Uvnitř byla tma. Ohlédl jsem se. Gmünd a Rozeta stáli nehnutě vedle sebe, jako by na něco čekali. Do očí jsem jim neviděl, ale byl jsem si jist, že dychtivě sledují mé počínání, jemuž chybí rozhodnost odvážných. Přemohl jsem úzkost a udělal několik kroků do tmy, pak ještě jeden, a tu jsem se dotkl dalších dveří. Tyhle byly větší. Vypínač jsem nenašel, ale nahmatal jsem zámek a poslepu zkusil čtvrtý klíč. Zámek povolil a dveře se pootevřely. Proniklo ke mně slabé světlo. Rozhlédl jsem se po první místnůstce – byl jsem v sakristii a Rozeta s Gmündem tam právě vešli za mnou. Prošel jsem dveřmi a ocitl se v postranní lodi kostela.

Panovala tu ještě noc, nejosvětlenější bylo kněžiště a hlavní loď. Sivé světlo se filtrem šestihranných tabulek zalitých olovem prodíralo stěží. Velký oltář byl ozdobený květinami, ale kromě jejich světélkujících trsů jsem zde žádnou poutavou hru světel neviděl. Gmünd bude zklamaný.

A kde vlastně vězí? Nikde ho nebylo vidět. Musel zůstat s Rozetou v sakristii. Sám jsem v kostele neměl co pohledávat, a tak jsem se chtěl vrátit. Náhle mě cosi zarazilo – ozval se ženský hlas, který nepatřil Rozetě. Ozvěna ho roznesla po celém kostele.

Opakoval nějaké jméno. Někoho volal. Ano, určitě jsem slyšel správně. Vrhl jsem se k nejbližší lavici a schoval se za ni. Jméno zaznělo znovu, o něco zřetelněji, ale ještě ne dost. Proplížil jsem se podél lavic až ke zpovědnici a odtud jsem se rozhlédl. Hlas zesílil, měl plačtivý dutý tón, jako by vycházel z hloubi země. A nyní jsem něco i zahlédl: za pilířem u sakristie, kousek od místa, kudy jsem před chvílí přišel, kdosi stál a bránil mi svou přítomností v odchodu. Ženská silueta, světlý obrys vystupující ze stínů severní lodi. Znovu opakoval volané jméno. Byl to hlas plný neštěstí, zastřený steskem, obrácený nikoli ven, ale dovnitř, určený uším, které neslyší. Postrádal naději – to na něm bylo nejstrašnější.

Naslouchal jsem mu bez hnutí, připraven vzít do zaječích, kdyby se v kostele ukázal někdo další. Ale byli jsme sami – já a ta žena, ona za sloupem, otočená zády, já ukrytý za zpovědnicí. Až na ženino volání bylo úplné ticho. Napadl mě trik, který jsem jako dítě viděl v dobrodružném filmu. Sáhl jsem do kapsy, vytáhl peněženku a našel v ní pětikorunu: ta by měla být slyšet. Hodil jsem ji daleko od sebe, směrem ke Kornelské kapli v jižní lodi, kam jsem chtěl odlákat ženinu pozornost. Úder kladiva o kovadlinu nenadělá takový rámus; mince zazvonila o dlažbu, o podpěrné sloupy, o klenební žebra, o balustrády na kruchtě. Už dávno se někam zakutálela, ale stále zvonila jako zvon.

Žena nereagovala.

„Šimone,“ ozvalo se od sloupu do kovového doznívání.

Teď jsem tedy už rozuměl.

Sebral jsem odvahu a vyšel z úkrytu. První krok, druhý, třetí. Viděl jsem, co má na sobě: žlutohnědý plášť s bílou kapucí, který jí splýval až k zemi. Devátý, desátý, jedenáctý krok. Viděl jsem, že je útlá, že má skloněnou hlavu, že ruce drží sepnuté před tělem. Dvanáct, třináct. „Paní,“ řekl jsem chabým hlasem. Třásl se mi víc hlas, nebo kolena? Nemohl jsem si nevzpomenout na nedávné ráno, kdy jsem takto oslovil jinou ženu u kostela svatého Apolináře. „Paní, slyšíte mě?“ Nereagovala. Udělal jsem úkrok stranou s úmyslem ji obejít a pohlédnout jí do tváře. Ale natočila se tak, aby ke mně opět stála zády. Zkusil jsem to znovu, a dopadlo to stejně. Nepochopitelné – nechce se mi ukázat! Otáčela se tu doprava, tu doleva jako korouhvička. Napadlo mě, že je to Rozeta, která si ze mě dělá legraci. Věděl jsem však, že to tak není. Ten hlas ani drobná postava jí nepatřily.

Cítil jsem mrazení v zádech. Bezděčně jsem si sáhl na čelo; vyvstal na něm studený pot. Žena teď stála bez hnutí, její svěšená ramena se ani nezachvěla. Věděl jsem, co udělám: cesta ven je volná, stačí skočit k otevřeným dveřím do sakristie a vyběhnout ven. Ano, udělám to. Ale namísto toho, zcela proti své vůli, jsem prudce natáhl ruku k rameni pod pláštěm a ruka narazila do sloupu.

Do sloupu ne. Do stromu. Jak jsem ho jen mohl považovat za sloup? A na čem to stojím? Dlažba zmizela, kolem se prostírá zelený pažit. Tráva v kostele…? žasl jsem a nevěřil očím. Zvedl jsem hlavu: nikde žádná okna, nikde žádný strop. Bílá vysoká oblaka a mezi nimi blankytné nebe, jehož modř zraňovala oči, očekávající šero křížové klenby. Dívám se kolem sebe a vidím, že stojím na šeredném palouku, je porostlý železnými a kamennými květy. Kostel, kde jsem měl být, stojí o kus dál, kněžiště se zakusuje do hřbitova, já se třesu mezi kříži a stavba se nade mnou naklání. Za plotem se rozkládá zahrada, zahlédl jsem kus záhonu a vysoký zdobený skleník, vyhlíží jako průhledný válečný stan. Za větvemi ovocných stromů se černají okna kněžiště.

Přímo u nohou mám hrob, nad ním železný kříž. Nad zemí se na narezlé tabulce ježí lámané litery. Nedají se přečíst. Přesto jsem si jist obsahem nápisu, můžu ho přečíst po paměti: „Poslyšte divu smutného, že Lochmar syna mého Šimona z okna vyhodil…“

Zatočí se mi hlava, padá na zašlý náhrobek a já jí v tom nejsem s to zabránit.

„Mluvíte ze spaní, příteli, a já myslel, že to jsou mdloby.“ Někdo nade mnou stál, někdo jiný mě pleskal po tváři. Obr s příjemným hlasem, dívka s otázkou v očích.

Byl jsem v kostele. Seděl jsem opřený o sloup v severní lodi, kousek od vchodu do sakristie. Hučelo mi ve spáncích a svíral se mi žaludek. „To ten zkažený vzduch,“ řekla Rozeta a přistrčila mi pod nos pytlík s bonbony. „Jen jsi udělal pár kroků, zapotácel ses a začal padat. Mohl sis ublížit, nebýt toho pilíře, svezl ses po něm elegantněji než filmová hrdinka. Netrpíš na nízký tlak?“

„Kde jste byli? Hledal jsem vás.“

„Šli jsme za tebou. Když ses poroučel k zemi, nestačili jsme přiskočit včas.“

„To asi ne, byl jsem tu přece dlouho sám.“

„Něco se ti zdálo.“

„Chci vědět, proč jste zůstali venku. Vy jste to na mě políčili, že?“

Podívali se na sebe, na rtech nejistý úsměv.

„Skutečně jsme vám byli v patách. Mrzí mě, že jsem vás nezachytil, když jste padal, přišlo to opravdu nečekaně.“

Gmünd se tvářil zkroušeně, ale bylo patrné, jakou má z události radost.

„Vy jste tu ženskou neviděli?“ vyjel jsem na ně.

Opět se na sebe podívali. „Asi se vám něco zdálo,“ řekl Gmünd. Vypadal jako pozůstalý na pohřbu. Klobouk držel v jedné ruce, v druhé deštník a hůlku. I Rozeta si sundala čepici – to bych byl od policajta nečekal. „Ten váš sen je velmi zajímavý,“ pokračoval rytíř. „‚Poslyšte divu smutného, že Lochmar syna mého Šimona z okna vyhodil.‘ Tady jste skončil. Dál je to: ‚Mne smutnou máti v srdce uhodil zármutkem velikým.‘ Takhle zní celý epitaf, po tři století napsaný na hrobě chlapce, který tu zahynul pod zvonicí. Právě toho, o němž jsem vám vyprávěl. Musel jste si o tom někde přečíst, protože si nevzpomínám, že bych vám byl ten nápis citoval. Ovšemže tady za kostelem býval hřbitov. Hřbitov a zahrada, která časem zpustla, potom tu pásli dobytek. Muselo to vypadat bukolicky – Štěpán, zvonice, Longin a Všichni svatí, mezi nimi ovce a všude kolem pole. Vskutku utěšený kout. Hřbitov pak taky zrušili, ze zahrad zbylo pár stromů.“

Vrhl jsem na něj nevěřícný pohled, ale nevšímal si toho. Otočil se a zamířil k velkému oltáři. Rozeta si strčila do pusy bonbon a vykročila na druhou stranu. Sbíral jsem se ze země. Měl jsem na sebe vztek, obzvlášť mě zlobilo, že Rozeta bere mou slabost jako samozřejmost. Gmünd také. Takhle si mě ve svých službách moc dlouho neponechá.

„Mocker!“ zahalekal, až se to rozléhalo. „Co bychom si bez něj počali?“ Stál před oltářem a ukazoval na okna. „Vidíte ty kružby? A tamhle to gotické lomení oken hlavní lodi – víte, co tam zanechalo baroko, než to Mocker opravil? Kulatá okénka!“

„Přiznám se,“ pokusil jsem se připojit k jeho kritice, „že baroko taky nemám v lásce.“

„Baroko je ten nejhloupější směr. Co horšího nás ještě postihlo? Funkcionalismus a stylová rozbředlost dvacátého století. Nic proti stavbám, které baroko stvořilo nově, ale jak si tehdejší architekti mohli dovolit přestavovat skvostnou gotiku? Nehorázná drzost. Barokní baňky na české vesnici – prosím, venkov to snese a je to nakonec první velká stavební jednota, která tu zdomácněla, ale jinak na baroko pozor, umí být rozlezlé a vlezlé. Ve městech znamenaly jeho složité půdorysy, přebujelé zdobení a kopule katastrofu. Gotická stanová střecha, nejcharakterističtější prvek architektury středověké Evropy, vzala za své kvůli těm plebejským cibulím! Věřím v krásu jednoduchosti, neboť ta se složitostí nedá překonat. Renesance na ni navázala organicky, uznávám, že velká věž Svatého Víta, která mi léta byla trnem v oku, působí sama o sobě odvážným, a přece vyváženým dojmem. Ale vezmeme-li do zorného pole celou katedrálu, i s věží, která měla jít dolů a nešla, nemůžeme v ní nevidět to rouhačské – to poukazování nikoli k Bohu, ale na sebe sama.“

„Proti barokním kostelům je snad katedrála ještě krásná.“

„Mě o tom přesvědčovat nemusíte. Já vím, je to taková moje mánie, získávat lidi na svou stranu, i když už tam možná jsou. Co myslíte, Rozeto, daří se mi to?“

„A co ten podivín Prunslík?“ odpověděla mu otázkou. „Myslela jsem, že je to váš sluha, ale jak se zdá, moc na vaši práci nedbá.“

„Není to sluha, nýbrž svobodný člověk a může si dělat, co chce. Tak trochu blázen, jak jste si už všimli.“ Gmünd si zastínil oči proti rannímu světlu. Snažil jsem se vysledovat jeho pohled. Nejspíš jím obhlížel kružby v oknech. Dokonce si vytáhl notýsek a začal si něco zakreslovat.

„To jeho jméno,“ pokračovala Rozeta, „Raymond. Není anglické?“

„Vaše taky nezní zrovna česky.“

„Tatínek trval na Růžence, maminka chtěla exotiku.“

„Raymonda jsem poznal už dávno, chodil do stejné školy. První krajan, s kterým jsem se v Anglii setkal, i když tehdy toho o Čechách moc nevěděl. Byl jsem v nejvyšším, on v nejnižším ročníku. Nemohl jsem se dívat, jak ho týrají spolužáci. Vadilo jim, že ho Bůh udělal jinak. Vzal jsem ho pod svou ochranu a spřátelili jsme se.

Je to syn českého emigranta před nacisty, napůl Angličan. Narodil se po válce, jeho matka byla Angličanka ze zchudlého šlechtického rodu odněkud z Lancashiru. Oba jeho rodiče prý měli modrou krev – on to aspoň tvrdí. Nevím, zda je radno tomu věřit, ale je mi to jedno.“

„Je tedy vaším zaměstnancem?“

„Dá se to tak říct.“

„Co pro vás dělá?“

„To a ono. Vyřizuje pochůzky po úřadech. Sám bych to všecko nestihl.“

Bylo vidět, že ho rozhovor unavuje. Podíval se na hodinky a zvedl prst. V tu chvíli začaly kostelní hodiny odbíjet osm.

„Znovu náš Mocker. I střecha na věži je jeho, stejně jako velké gotické okno probourané v průčelí. Před sto dvaceti lety byli Pražané chytřejší než dnes, dovedli si vybrat architekta. Nedá se to bohužel říci o radních: to byli stejní zabedněnci jako ti dnešní; právě tehdy začali zvažovat asanaci Židovského Města. Dneska se nad purismem ohrnuje nos, jenže kult nového musí skončit krizí. Dokládá to móda splácanin všech možných stylů. Josefu Mockerovi lze samozřejmě vytknout přezdobování, jež se hodilo spíš pro francouzské katedrály než pro české kostely, ale to je jen minimální prohřešek, na který měl za vše, co pro znovuoživení gotiky udělal, svaté právo.“ Gmünd kráčel jižní lodí chrámu, ťukal hůlkou o dlažbu, zastavil se u všech tří oltářů a chvíli si je znechuceně prohlížel. „Odporné. Bude to muset pryč. Podívejte se tamhle na svatého Řehoře. Má se tvářit útrpně, ale vypadá jako obecní moula. A ta příšerná Pieta! Už jste viděli něco nechutnějšího? A tamhleto taky stojí za pozornost – oltář Panny Marie Svatoštěpánské. Rokokový oltář.“

„Mně se líbí,“ řekla Rozeta vzdorně.

„Mně ne. Napuchlý vřed na čisté pokožce gotického chrámu. Tolik falše a předstírání! Jsem skutečně rád, že už tu není Rozálie od Škréty, toho přeceňovaného mazala. Pro mě za mě to můžou odnést zloději, a s tím všechny ty prdelaté andělíčky. Kostel tu musí nechat, ten neunesou.“

„Kaple a oltáře taky neunesou,“ nedala se Rozeta.

„S těmi se vypořádám já,“ opáčil Gmünd, ale už klidněji. Byl zadýchaný od rozčilení, musel si otřít obličej. „Půjde to pryč,“ dodal.

„To vám nikdy nepovolí,“ řekla Rozeta zostra. „Ani já nesouhlasím s tím, co říkáte. Tyhle věci se musí řešit jinak.“

Jako by někde něco zaskřípalo. Gmünd se mračil, snad spíš v roztrpčení, že se nechal unést, než kvůli jejímu odporu. Znovu se podíval na hodinky a chladným tónem oznámil, že budeme muset jít. Bloček a tužku zastrčil do kapsy a došel si pro klobouk k lavici, kde ho nechal ležet. Ledabyle ho oprášil. V duchu jsem Rozetě vyslovil obdiv, jak dokázala rytíři oponovat a přitom si nepočínat jako protivný policajt. Její uniforma opět nabyla falešného vzhledu: připomínala maškarní kostým, masku nasazenou se záměrem něco skrýt.

Po očku jsem si prohlédl její postavu, uvězněnou v černé látce praskající ve švech. Ten oděv se k ní nehodil, to bylo nabíledni, ale nyní jsem si povšiml ještě něčeho: nepasovalo k ní ani to tělo! A bucla­tý obličejík cherubínka z barokního oltáře už vůbec ne. Dolíčky, jež se jí dělaly při úsměvu ve tvářích, byly nepochybně pravé, ale ne obličej – ten byl nepochybně odjinud.

Všimla si mého pohledu. Oči jí potemněly a uhnuly jinam. Je možné, že se ostýchá? Na konci dvacátého století, kdy se tělesné partie ze zásady zdůrazňují? Skutečně se zdálo, že chce všechno, co je na ní ženské, schovat.

Následoval jsem Gmünda k východu. Když zmizel v sakristii, otočil jsem se po Rozetě. Právě se zastavila u druhého sloupu jižní lodi, sehnula se a sebrala něco ze země.

„Hádej, co jsem našla,“ zavolala na mě. „Někdo tu ztratil pětikorunu.“

U východu minci vhodila do plechové kasičky s příspěvky na kostel.

Nevermore, zakrákal krkavec nad vížkou Svatého Longina. Teď už jsem věděl, co to znamená: „Neuprchneš před sebou samým.“ Děsivý zážitek ve svatoštěpánském kostele potvrdil, že to, před čím jsem léta utíkal, se mnou zůstane po všechny mé dny.
