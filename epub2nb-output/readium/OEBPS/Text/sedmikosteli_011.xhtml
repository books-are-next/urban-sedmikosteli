<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-7</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-5" class="MLP-uroven2-kapitola">V</p>
			<p class="MLP-citat">Buďte mu rovny silou, paže mé! Podepříti<br/>pospěšte den, jenž se řítí,<br/>aniž jsem dobře žil.</p>
			<p class="MLP-dopis-podpis"><span class="char-style-override-3">— R. Weiner</span></p>
			<p class="MLP-text-bez1radku">Na&#160;první léta své dospělosti, strávená na&#160;univerzitě, vzpomínám stejně nerad jako na&#160;dětství. Fakulta mě přijala mezi posluchače katedry historie, aniž bych pro to musel udělat víc než složit přijímací zkoušky, jež byly ostudně jednoduché. K&#160;mému hladkému vstupu na&#160;vysokou školu patrně přispěla minulost činorodého nástěnkáře, ale tím jsem si už svědomí nezatěžoval; opojení úspěchem vše přebilo. Kazilo ho jen to, že nebylo s&#160;kým je sdílet.</p>
			<p class="MLP-text">Rodiče byli dávno po&#160;rozvodu. Otec se odstěhoval, našel si práci jinde, občas zatelefonoval. Svědomitě platil nízké alimenty. K&#160;osmnáctinám mi poslal tisíc korun a&#160;v&#160;dopise připsal, že už jsem dospělý a&#160;je na&#160;mně, abych se ozval, budu-li s&#160;ním chtít mluvit. Nevěda, jak bych takový hovor vedl, nikdy jsem to neudělal. Jak je to vlastně dlouho, co jsem ho viděl naposledy?</p>
			<p class="MLP-text">Život na&#160;koleji nestál za&#160;nic. Moji spolubydlící byli mladí hédonisté s&#160;pramalým zájmem o&#160;studium, kterým však snadno proplouvali. Nebyl jsem zvyklý mít ve&#160;svém pokoji tři cizí lidi a&#160;trpěl jsem nespavostí. Jejich přirozená hlučnost a&#160;radostná naivita mě popouzely. Zkusil jsem se přestěhovat, ale nikde jsem nenalezl klid, jaký jsem potřeboval. Neznal jsem nikoho, kdo by se jako já soustavně připravoval na&#160;všechny semináře, nevynechal jedinou přednášku a&#160;tři noci v&#160;týdnu probděl nad předepsanou literaturou. Takhle se s&#160;učením nedřel nikdo, a&#160;nevím, zda takového <span>poctivce</span> univerzita poznala dřív. Beánie, iniciační obřady, divoké pitky po&#160;hospodách Starého Města, trestné výpravy na&#160;židovský Josefov, souboje s&#160;vojáky pražské posádky a&#160;milostné avantýry s&#160;paničkami, o&#160;tom všem se lze snadno dočíst v&#160;historické literatuře. Nikde však o&#160;jedincích zcela oddaných studiu, hotových vzdát se pro studium světa. Byli kdy takoví, anebo jsem byl první?</p>
			<p class="MLP-text">Ovoce radosti z&#160;vykonané práce jsem nikdy neokusil, z&#160;toho, co jsem se naučil, jsem nedovedl nic uplatnit. Čím víc jsem chtěl vyniknout, tím hloupějších omylů jsem se dopouštěl, při referátech jsem trémou z&#160;přítomných dívek&#160;– jak rád bych je byl vykázal z&#160;místnosti!&#160;– zadrhával v&#160;řeči, neschopen si náhle zapamatovat ani řádku nejsnadnějších dat. V&#160;ročníkových pracích jsem docházel k&#160;odvážným závěrům, které vyučující rozmetali jedinou větou. Lásku ke&#160;středověku mi vzít nedokázali, už dávno přerostla v&#160;posedlost.</p>
			<p class="MLP-text">Časem jsem mezi studenty přece jen začal rozlišovat. Rozdělil jsem si je do&#160;čtyř hlavních skupin: premianty, kterým látka nedělá potíže; lajdáky, kteří dobrovolně spějí k&#160;vyhazovu, ovšem dokud mohou, užívají zahálčivého života; lenochy, co dokud nemusí, nehnou prstem, ale když se přiblíží zkoušky, svou přítomnost na&#160;škole vždy nějak obhájí; a&#160;nakonec privilegované, kteří mají status studentů, ale jakékoli studium jen předstírají a&#160;prochází jim to. Právě obory těchto podivných patronů, obývajících na&#160;koleji nejlepší pokoje a&#160;pravidelně cestujících do&#160;ciziny na&#160;výměnné stáže, prozrazovaly úzkou spjatost s&#160;oficiální státní ideologií, a&#160;i&#160;když se některé kombinovaly s&#160;obory jako historie nebo filozofie, neměly s&#160;těmito vědami příliš společného.</p>
			<p class="MLP-text">Měl jsem na&#160;tyto studenty smůlu. To oni mě vyhnali z&#160;koleje, aniž si toho povšimli. Snažit se studovat při improvizovaných hokejových zápasech na&#160;chodbě či pingpongových turnajích hraných na&#160;spojených pracovních stolech mohl jen učiněný donkichot. Já se o&#160;to pokoušel, dokonce jsem požádal kolejní radu, aby hlučné hlupáky vykázali ven. Nic se nestalo. Jenom v&#160;menze jsem od&#160;vedlejšího stolu zaslechl, jak mě kdosi nazval jezovitou.</p>
			<p class="MLP-text">Odstěhoval jsem se do&#160;podnájmu v&#160;činžovním domě na&#160;sídlišti Prosek&#160;– ke&#160;své vzdálené příbuzné. Paní Frýdová, která byla v&#160;penzi a&#160;žila sama, mi vyhradila nejmenší pokoj svého velkého bytu, obrácený na&#160;sever. Byla velmi zbožná&#160;– aspoň to o&#160;sobě tvrdila. Hned první večer se pochlubila, že se dennodenně od&#160;rána do&#160;večera modlí otčenáš a&#160;zdrávas a&#160;nevynechá jedinou nedělní mši v&#160;libeňském kostele. Pak jsem to od&#160;ní slyšel ještě mnohokrát, představovala si, že budu chodit na&#160;pobožnost s&#160;ní. Řekl jsem jí, že chodit do&#160;kostela se musí umět, a&#160;já to neumím.</p>
			<p class="MLP-text">Zpočátku mě její řeči mátly, později jsem si zvykl. Zvykl jsem si i&#160;na&#160;nevlídný byt, a&#160;to v&#160;krátkém čase, což mě samotného udivilo. Čekal jsem peklo, jež jsem znal z&#160;Boleslavi, ale nakonec to nebylo horší než poušť. Jako Šimon na&#160;sloupu jsem tiše a&#160;bez pohnutí vysedával u&#160;okna a&#160;vyhlížel ven. Po&#160;většinu dne bylo okolí liduprázdné; všude tisíce příbytků, a&#160;nikde žádný život. Ticho betonových stěn bylo nezvyklé, teprve tady jsem se mohl doopravdy soustředit. Jediné, co se z&#160;panelových dílců ozývalo, bylo sténání železné výztuže, když se po&#160;parném létě prudce ochladilo. Už nikdy se nikdo nenarodí, pomyslel jsem si tehdy s&#160;mrazením v&#160;zádech. Na&#160;tomto světě, v&#160;této společnosti, v&#160;tomto městě už ne. Kdo ještě žije, pomalu dožije, a&#160;nikdo nový nepovstane.</p>
			<p class="MLP-text">Po&#160;dny a&#160;noci jsem shlížel na&#160;svou hranatou šedivou Gobi a&#160;bránil se pomyšlení, že v&#160;celých dějinách lidstva to byl právě člověk dvacátého století, kdo nejvíce snil a&#160;nejhůře chyboval. Ta myšlenka pak přerostla v&#160;přesvědčení.</p>
			<p class="MLP-text"><span>Do&#160;Mladé Boleslavi jsem jezdil málo, pojem domov pro mě ztratil obsah, už jsem ho necítil. Vymyslel jsem si zábavu, jež mi měla ukrátit nekonečné soboty a&#160;neděle, kdy jsem vyčerpán studiem nevěděl, co s&#160;volným časem. Toulal jsem se po&#160;severním obvodu města a&#160;s&#160;radostí o&#160;to větší, že byla nečekaná, nacházel životodárné oázy: háj se zarostlým kamenolomem, bývalou střelnici, hvězdárnu provozovanou amatéry, vodárenskou věž, postavenou právě včas, aby ji nepostihl funkcionalismus, hřbitov, k&#160;němuž doposud vede jen polní cesta. Těch míst není moc, ale párkrát mě dostala z&#160;nejhoršího.</span></p>
			<p class="MLP-text">Jednoho jasného větrného dne s&#160;azurovým nebem a&#160;bílými kupkami mraků jsem však musel dál, až na&#160;Hradčany. Vydal jsem se tam s&#160;úmyslem rozhlédnout se z&#160;velké svatovítské věže po&#160;městských čtvrtích vzniknuvších v&#160;dobách, kdy stavitelé lidských obydlí ještě nepohrdali pojmem Krása. Vzal jsem si pro tu příležitost dalekohled a&#160;celou cestu šel pěšky. Na&#160;věž jsem toho dne nevylezl. Bylo babí léto a&#160;teplo jako v&#160;červenci, po&#160;dvouhodinové chůzi jsem si potřeboval v&#160;chládku a&#160;přítmí kostela odpočinout. Usedl jsem do&#160;lavice v&#160;zadní části hlavní lodi a&#160;pozoroval cizozemce, jak s&#160;tupostí sobě vlastní špacírují po&#160;svatostánku s&#160;čepicemi na&#160;hlavách. S&#160;vykroucenými krky a&#160;zakloněnými hlavami připomínali strakaté ptáky. Napomenul jsem se, že stejně jako oni i&#160;já jsem tu cizí, a&#160;odvrátiv pohled od&#160;jejich přízemní kratochvíle, zahleděl jsem se k&#160;výšinám chrámové klenby.</p>
			<p class="MLP-text">Viděl jsem minulost: kamenné kružby protínaly sklo v&#160;roztodivných obrazcích, přípory šplhaly po&#160;sloupech a&#160;vysoko nade mnou přecházely v&#160;klenební žebra, jež se ohýbala v&#160;poslušné, a&#160;přece radostné úkloně, svědomitě podpírajíce strop, podkroví a&#160;střechu svatyně. Měly v&#160;sobě vtesánu pokoru středověkého člověka, od&#160;kněze a&#160;vojáka po&#160;dělníka&#160;– ale i&#160;tvůrce katedrál. Pozvedl jsem dalekohled a&#160;namířil jej šikmo vzhůru. Rázem se proměnil v&#160;dětský krasohled, musel jsem přimhouřit oči před oslněním, záplavou záblesků a&#160;duhových barev ve&#160;vysokých oknech, bájivých vykladačích světla dne, jež je vně kostelních zdí pouze bílé. Nejprve mne upoutalo okno v&#160;kapli Božího hrobu, výjev položení základního kamene chrámu. Přišlo mi pokleknout, vděk za&#160;tu krásu mi ná­hle zapověděl sedět. Abych se ubránil dojetí, pohlédl jsem jinam, do&#160;okna Thunovské kaple, a&#160;spatřil tam člověka zápasícího o&#160;život. Je to kdokoli z&#160;nás, jeho tvář nese obecné, mužské i&#160;ženské rysy, mé vlastní nevyjímaje. Poznal jsem se v&#160;něm dokonale&#160;– až jsem se v&#160;lavici schoulil úzkostí. A&#160;když jsem se do&#160;svých <span>přibližovacích</span> skel odhodlal pohlédnout potřetí, spatřil jsem výjev plný hrůzného majestátu, Poslední soud v&#160;obrovském okně příčné lodi. I&#160;ten ke&#160;mně promluvil jasným hlasem: zachraň se, dokud je čas. V&#160;náhlé panice jsem od&#160;něj odtrhl zrak, a&#160;zapřen nohama o&#160;klekátko, zvrátil jsem se v&#160;lavici dozadu a&#160;přeletěl pohledem klenbová žebra zkřížená jako umrlčí kosti; stačilo natáhnout ruku a&#160;dotknout se své křehké smrtelnosti. Zlomený v&#160;zádech jsem zastavil pohled až v&#160;hlubinách růžice nad západním portálem, a&#160;tu jsem strnul úlekem. Hleděl jsem na&#160;samý začátek, na&#160;stvoření světa. A&#160;bylo to stvoření postavené na&#160;hlavu. Ten otočený obraz, jak jsem tehdy pochopil, říká o&#160;člověku víc než všechny knihy světa.</p>
			<p class="MLP-text-bez1radku--12-0">Týden co týden jsem s&#160;dalekohledem v&#160;batohu obcházel pražské kostely a&#160;vybíral si ty s&#160;nejbarevnějšími vitrážemi. Místům zvýrazněným v&#160;bedekrech jsem se spíše vyhýbal, Malou Stranu a&#160;Staré Město jsem přenechal turistům a&#160;zaměřil se především na&#160;Karlovo Nové Město. Učarovala mi jeho horní část, okolí kostelů svaté Kateřiny, svatého Apolináře a&#160;svatého Karla Velikého, a&#160;nikdy nezastavěné, středověkou hradbou obehnané stráně pod Karlovem, kde se donedávna pásly ovce a&#160;zrály tam hrozny, a&#160;za&#160;srdce mě vzala též ztichlá oblast kolem špitálu, uličky, kterými obchází smrt a&#160;málokdy odejde s&#160;prázdnou.</p>
			<p class="MLP-text">Kromě kostelů, radnice a&#160;několika nepřístupných domovních sklepů tu nezůstal kámen na&#160;kameni, co nesmetlo josefínské pokrokářství, to zašlapala do&#160;země asanace konce devatenáctého století, mezi umělci známá jako strašlivý holocaust pražský. Musel jsem tam chodit stále znovu, hnal mě tam soucit se zmizelými domy a&#160;zvláštní nostalgie, zamilovanost do&#160;zašlých časů, jejichž dávná současnost mi byla osudem odepřena.</p>
			<p class="MLP-text-bez1radku--12-0">Prohlubující se zájem o&#160;středověk se na&#160;mých akademických výsledcích příliš neprojevoval. Zajímal mě všední život měšťanů, obyčejné věci jako přijímání svátostí oltářních, výchova dětí, možnost cestovat, nákupy šatstva a&#160;potravin, vztahy mezi sousedy i&#160;soužití s&#160;domácími zvířaty. V&#160;kronikách jsem pátral po&#160;zmínkách o&#160;tom, jak tehdejší lidé cítili krásu a&#160;jak ošklivost, jak chápali své bytí na&#160;světě a&#160;jak se cítili ve&#160;svém městě, na&#160;svém rynku a&#160;ve&#160;své ulici, v&#160;jednopatrových dřevěných a&#160;kamenných domech s&#160;příkrými lomenicemi, tenkými komíny a&#160;jako rukáv úzkými zahrádkami.</p>
			<p class="MLP-text">Se svým způsobem studia jsem neměl úspěch. U&#160;zkoušek jsem si vedl špatně, patřil jsem k&#160;těm, kteří se zuby nehty snaží neodbýt uloženou práci, ale protože je zajímá něco jiného, vše se jim bortí pod rukama a&#160;pro svá pochybení nenacházejí omluvu. Nebyl jsem s&#160;to udržet v&#160;paměti kanonická data a&#160;události, jež s&#160;nimi histo­riografie spojuje, neviděl jsem v&#160;tom žádný smysl. V&#160;tom, co nám předkládali jako dějiny, jsem nespatřoval víc než výčty politických rozhodnutí a&#160;jejich důsledků, soupisy panovnických rodů a&#160;statistiky válek, které s&#160;jinými rody vedly. Já hledal historii jinou, živou; historii&#160;– časoprostor, v&#160;němž bych se pohyboval se stejnou jistotou jako ve&#160;svém každodenním bytí. Co s&#160;ním mají společného jacísi králové, jakési bitvy? Co mají společného se mnou? Ano, právě sem mne vedl můj zájem. Hledal jsem historiografii, jejímž předmětem zkoumání budou ti, kteří jako já nemají jméno. Hledal jsem dějiny sebe sama, bezejmenného a&#160;nedobrovolného příslušníka lidského rodu.</p>
			<p class="MLP-text">Univerzita mi už neměla co dát a&#160;toto vědomí mě s&#160;ní kupodivu smířilo. Věděl jsem, že za&#160;jistých podmínek vystuduji a&#160;dostanu na&#160;to papír potvrzený razítkem. Dovedl jsem si představit&#160;– nezajímavou práci, kterou v&#160;tom či onom místě budu vykonávat pracovat přece musel každý&#160;–, a&#160;těšil jsem se, jak se ve&#160;skutečnosti budu zabývat svým pojetím historie. Klidný tichý život bez velkých ambicí a&#160;následných zklamání.</p>
			<p class="MLP-text">A&#160;tu se změnily časy, má smutná země už byla jinou zemí, kolem ní jiná Evropa a&#160;kolem té jiný svět.</p>
			<p class="MLP-text">Nebyl jsem tak docela bezejmenný. Dnes na&#160;něm nezáleží, ale tehdy bylo příjmení neodmyslitelnou součástí identity, a&#160;mohlo znít třeba Švach. Jako to mé.</p>
		</div>
</body>
</html>