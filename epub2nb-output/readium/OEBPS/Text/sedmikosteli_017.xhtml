<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-13</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-11" class="MLP-uroven2-kapitola">XI</p>
			<p class="MLP-citat">Kdybych v&#160;sobě oživil<br/>ten hlas, tu předtuchu,<br/>takový jas by mě naplnil,<br/>že z&#160;té hudby ve&#160;vzduchu<br/>palác postavil bych zas.</p>
			<p class="MLP-dopis-podpis">— <span class="char-style-override-3">S. T. Coleridge</span></p>
			<p class="MLP-text-bez1radku">Do&#160;hotelu Bouvines v&#160;ulici Na&#160;Zderaze jsme šli pěšky, cesta nám trvala dvacet minut. Mezitím se úplně setmělo a&#160;začal foukat studený vítr. Provoz v&#160;ulicích zhoustl, na&#160;Karlově náměstí vznikla dopravní zácpa. Ve&#160;Václavské pasáži zdobili výlohy umělohmotnými stromečky a&#160;pestrobarevnými konfetami.</p>
			<p class="MLP-text">Prunslík mnoho nemluvil, a&#160;to, co řekl, nebylo příliš zdvořilé, ani když se to týkalo Matyáše Gmünda. Nato mě vzal ve&#160;falešně důvěrném gestu pod paží a&#160;tlumeným hlasem řekl, že si Matyáše zas až tak neváží, ale koho chleba jíš, toho píseň zpívej, a&#160;to hlavně je-li nablízku. Jeho zaměstnavatel je neúspěšný architekt, dodal, snílek, co se zhlédl v&#160;umění středověku a&#160;neuznává žádné pozdější, je jím poblázněný. Přišel k&#160;pohádkovému dědictví, jež mu dopomáhá některé šílené plány realizovat.</p>
			<p class="MLP-text">Namítl jsem, že to tak nemůže být, neboť znám historii Gmündova rodu několik generací dozadu a&#160;to, co tu dělá, je jistě ušlechtilé.</p>
			<p class="MLP-text">Pokrčil rameny a&#160;podotkl, že jsem moc mladý a&#160;hned všemu věřím, nepoznám, kdy si ze mě lidé dělají legraci. V&#160;tom měl pravdu&#160;– v&#160;tu chvíli jsem nevěděl, zda tím, komu bych rozhodně neměl věřit, je Gmünd, anebo on sám. Ale opět ztlumil hlas a&#160;řekl, že Matyáš je podivín, který si vybral jméno Gmünd po&#160;nějakém proslulém středověkém staviteli. Zeptal se mě, zda se mi nezdá Matyášova hlava zvláštní, a&#160;než jsem stačil odpovědět, dodal, že jemu připadá nasazená na&#160;krk vzhůru nohama. S&#160;tím jsem rovněž nemohl souhlasit, i&#160;když v&#160;duchu jsem se nad tím usmál. Sám jsem měl přece při prvním setkání pocit, že s&#160;tvarem obrovy hlavy není něco v&#160;pořádku. A&#160;to není všechno, pokračoval Prunslík, rytíř bývá roztržitý, takže když ráno vstane z&#160;postele, nasadí si někdy hlavu obráceně, a&#160;to hned nadvakrát: bradou vzhůru a&#160;tváří dozadu. „To se pak ohlíží nazpátek jako Lotova žena a&#160;je s&#160;ním psí pořízení, lepší je někam zalézt a&#160;počkat, než to přejde. Jednou se z&#160;toho promění v&#160;solný sloup. Pak snad, balvan jeden nehybný, konečně dojde blaženosti,“ zasmál se trpaslík a&#160;ihned posmutněl. „Moc legrace s&#160;ním neužiju. Někdy mi připadá, že Matyáš Gmünd chce napravit všechny chyby historie…“ Zarazil se a&#160;tónem citelně sklíčeným dodal něco prapodivného: „…&#160;Všechny své vlastní chyby. Můžu já za&#160;to, že si k&#160;tomu vybral zrovna Čechy? A&#160;zrovna mě? Je v&#160;něm něco osudového.“ Po&#160;zbytek cesty už jsem z&#160;něj nedostal ani slovo.</p>
			<p class="MLP-text">Hotel Bouvines je nevysoká dvoupodlažní budova nacházející se na&#160;vyvýšeném konci uličky svého času zvané Malé Karlovo náměstí, zhruba v&#160;místech, kde nedaleko křižovnického kostela svatých Petra a&#160;Pavla (kostela nejdříve románského, pak gotického, potom bohužel barokního a&#160;nakonec žádného, neboť byl srovnán se zemí) a&#160;přilehlé kapličky Božího hrobu (už tu také dávno není) stávala černá, pověstmi opředená kovárna prastaré, ještě předkřesťanské osady Zderaz. Je to pochmurné místo. Ulici hned vedle se říká Na&#160;Zbořenci; po&#160;zaznění tohoto nešťastného názvu mě vždy jímá úzkost a&#160;stydne mi krev v&#160;žilách. Napadlo mě, jak vyvinutý cit pro historický místopis má Matyáš Gmünd, vždyť se nemohl ubytovat lépe. Dům byl v&#160;době, o&#160;níž mluvím, tedy před půl rokem, nepříliš zdobeným šlehačkovým dortem z&#160;přelomu století, a&#160;když jste rychle prošli kolem, vůbec jste nezaznamenali, že byl před nedávnem přestavěn na&#160;hotel. Dělal dojem nenápadného, diskrétního penzionu bez vlastní restaurace, jakých jsou ve&#160;městech západní Evropy desítky. Jenže ve&#160;skutečnosti to byl dům věžový. Centrální věž, převyšující střechu jenom o&#160;patro, zde zůstala z&#160;původní gotické dispozice stavby; jen ona prozrazovala její skutečné stáří a&#160;dala se zahlédnout pouze z&#160;vikýřů okolo stojících činžáků. Já sám jsem o&#160;ní v&#160;té chvíli ještě nevěděl.</p>
			<p class="MLP-text">Prošli jsme recepcí, vystoupili po&#160;schodech do&#160;prvního patra a&#160;zaklepali u&#160;dveří č. 6. Ozvalo se „dále”, vešli jsme. Za&#160;rozlehlou předsíní, z&#160;níž několikero dveří vedlo neznámo kam, se rozkládal pohodlný salonek, v&#160;němž převládaly světlé barvy; koberec, tapety i&#160;většina nábytku byly bílé, nejtmavší odstín tu byl smetanový. To, co mě upoutalo jako první a&#160;z&#160;čeho mi přecházel zrak, byly květiny. Stály v&#160;průzračných skleněných a&#160;našedlých porcelánových vázách a&#160;oko je našlo, kam se podívalo: na&#160;zemi, na&#160;stolku, na&#160;komodě, v&#160;oknech. Jiřiny či astry v&#160;závratném množství, afrikány perleťového odstínu. Mezi střapatými hlavičkami chryzantém se zjevovaly kropenaté hvězdice lilií. Nejgrandióznější dojem dělaly bělostné růže, jež se tu mým vyhladovělým očím nabízely ve&#160;všech fázích rozkvětu. Jejich vázy byly těžké a&#160;baňaté; hrubě řezaný křišťál v&#160;provokativním protikladu ke&#160;květům měkčím než čínské hedvábí.</p>
			<p class="MLP-text">Ta omračující hostina očí měla jednu vadu. V&#160;oblém výklenku ve&#160;zdi u&#160;vzdáleného rohu stála vysoká čínská váza s&#160;lesklou černou politurou a&#160;do&#160;detailu vypracovaným motivem zeleného draka se zkrouceným, šupinami chráněným tělem. V&#160;ní bylo napěchováno na třicet sinavých richardií, hladkých jako svatební košile, studených jako rubáše. Šel z&#160;nich strach, kazily zářivou nádheru stovek vlídnějších květů a&#160;nestoudně vystrkovaly své dlouhé, zahnuté paličky mým směrem, jako by na&#160;mě dělaly dlouhý nos. Napadlo mě, že tyto květy jsou dozajista masožravé a&#160;živí se vybranými kousky lidských těl.</p>
			<p class="MLP-text">A&#160;ještě něco bylo zvláštní: pokojem se linula těžká vůně, která nepatřila květinám. Ze všeho nejvíc připomínala kadidlo, ale bylo v&#160;ní ještě něco něco natrpkle, nahořkle nasládlého a&#160;čpavého, <span>tabák</span> s&#160;divokými bylinami či snad jiná sušená rostlina konzumovaná pomalým spalováním.</p>
			<p class="MLP-text">„<span>Na&#160;vaši počest,“ vytrhl mě Gmünd z&#160;omámení a&#160;podal mi pravou ruku, zatímco levou v&#160;rozmáchlém gestu obsáhl pokoj. Zvedl se z&#160;lenošky, kde si doposud četl v&#160;anglických novinách, a&#160;jeho tělo jako by zabralo nejméně polovinu místnosti. Salon to nebyl nijak malý. Rytíř z&#160;Lübecku měl na&#160;sobě tmavozelenou košili bez vázanky, u&#160;krku rozhalenou, hnědou manšestrovou vestu a&#160;černé kalhoty s&#160;tenkými šedými proužky. Na&#160;nohou pohodlné mokasíny, v&#160;ruce způlky vyhořelý doutník. Vypadal trochu jako Winston Churchill s&#160;plnovousem.</span></p>
			<p class="MLP-text">Vyzval mě, abych se posadil, a&#160;Prunslíkovi řekl, že ho nebude potřebovat. Mužík však neslyšel a&#160;se založenýma rukama se uvelebil na&#160;okenním parapetu mezi květináči přebujelé tuberózy. Když vstoupil hotelový sluha s&#160;mísami občerstvení a&#160;karafou růžového vína, poručil si u&#160;něj brandy.</p>
			<p class="MLP-text">Na&#160;tácu jsem našel čerstvé housky, ještě horké, kouli ztuhlého másla velkou jako pěst, výběr ze studených mas, mezi nimiž vynikaly plátky rostbífu složené do&#160;tvaru růžových poupat, žlutý tvrdý a&#160;bílý měkký sýr, napůl rozteklý, podle vůně a&#160;vzhledu francouzský nebo švýcarský sýr, avokádo, chřest, nakládané olivy, kyselé okurky a&#160;sušené švestky a&#160;také prapodivné ježaté ovoce, které jedl posledně Záhir a&#160;jež rytíř nyní doporučil mé pozornosti, označiv je cizokrajným názvem durian.</p>
			<p class="MLP-text">Vybíral jsem, co si nandat na&#160;talíř, a&#160;Gmünd mě upřeně pozoroval. Cítil jsem na&#160;sobě i&#160;oči jeho společníka. Začal jsem kouskem tvrdého sýra s&#160;olivou a&#160;posadil se s&#160;touto kořistí na&#160;pohovku. V&#160;ten ráz se Prunslík na&#160;širokém okenním parapetu zachechtal a&#160;něco Gmündovi hodil, byla to drobná mince, kterou obr s&#160;nečekanou zručností chytil a&#160;strčil do&#160;kapsičky. I&#160;jeho něco rozjařilo. Nevěděl jsem, zda se přidat k&#160;jejich veselí, které jsem nesdílel a&#160;nechápal, nebo se tvářit jakoby nic a&#160;hledět si večeře.</p>
			<p class="MLP-text">„Promiňte,“ řekl Gmünd, „jistě jste pochopil, že jsme se vsadili. Raymond tvrdil, že z&#160;kostela přijdete vyhladovělý a&#160;sáhnete po&#160;mase. Já jsem byl jiného mínění: ač budete mít na&#160;maso velkou chuť, dáte si něco jiného, něco skromnějšího.“</p>
			<p class="MLP-text">„Připadám vám tak skromný?“</p>
			<p class="MLP-text">„Ano. Jste od&#160;přírody nesmělý a&#160;tento povahový rys ještě stvrdila vaše výchova; vždycky budete potřebovat pobídnout dvakrát. Nuže jezte a&#160;pijte, nač opravdu máte chuť. Nebo byste dal přednost něčemu jinému? Nechám vám z&#160;restaurace na&#160;nábřeží přivézt rybu, dělají výborné pstruhy, často tam chodím. Klidně si poručte, tady v&#160;Bouvines se to od&#160;vás očekává.“</p>
			<p class="MLP-text">„S&#160;těmihle hody jsem naprosto spokojen, jenom na&#160;ně nejsem zvyklý.“ Přihnul jsem si ze sklenice, abych se trochu osmělil, a&#160;potom si nandal na&#160;talíř kuřecí kousky v&#160;koprové smetaně a&#160;tence nakrájené plátky masa. Až s&#160;plnou pusou jsem si uvědomil, jak nevhodně se cpu: jako chudý příbuzný na&#160;návštěvě u&#160;bratránka, který to dotáhl daleko. Přinutil jsem se kousat pomaleji. V&#160;očích mého hostitele to smaragdově zajiskřilo. Instinkt mi prozradil, jak dobře vědí, co se ve&#160;mně odehrává.</p>
			<p class="MLP-text">„Rozumím vám, Květoslave,“ řekl tichým hlasem. „Také jsem býval ostýchavý. Dalo mi velkou práci, než jsem se změnil alespoň na&#160;povrchu, protože povaha se změnit nedá. Ale pozval jsem vás, abychom si povídali o&#160;vás, o&#160;mně toho víte už dost.“</p>
			<p class="MLP-text">„Teď když jste to takhle uvedl, neřeknu nic,“ namítl jsem. „Přímé výzvy stejně jako přímé dotazy mi vždycky svážou jazyk. Ani bych nevěděl, kde začít.“ Úplně mě vyvedl z&#160;míry, takže jsem si nacpal do&#160;úst celou půlku housky a&#160;při žvýkání si musel držet ruku před ústy. Samou námahou mi vytryskly slzy.</p>
			<p class="MLP-text">Gmünd se taktně zadíval do&#160;novin rozložených na&#160;stolku a&#160;sáhl po&#160;sirkách, aby si znovu zapálil vyhaslý doutník. Se sklopenýma očima řekl: „Začněte kdekoli. Třeba od&#160;toho starého pána, co jste s&#160;ním včera byl v&#160;hostinci.“ Houska se mi vzpříčila v&#160;krku. „Raymond vás tam zahlédl, když šel kolem,“ dodal na&#160;vysvětlenou, zdánlivě si nevšímaje mého rozčilení.</p>
			<p class="MLP-text">„Matyáš, Koniáš, to je mi dvojka,“ ozvalo se od&#160;okna posměšné mečení.</p>
			<p class="MLP-text">Gmünd se shovívavě usmál a&#160;řekl: „Nevšímejte si ho. Je to sirotek a&#160;žárlí na&#160;všechny mé přátele.“</p>
			<p class="MLP-text">Prunslík skopl z&#160;parapetu květináč s&#160;tuberózou a&#160;ten se roztřískl o&#160;podlahu. Když Gmünd nereagoval, rozbil druhý.</p>
			<p class="MLP-text">Nastalo dlouhé nesnesitelné ticho. Nejistě jsem se rozmluvil. Začal jsem u&#160;Netřeska. O&#160;trapných chvílích u&#160;něj doma jsem po­mlčel a&#160;namísto toho vyprávěl o&#160;svém nejoblíbenějším učiteli na&#160;boleslavském gymnáziu, o&#160;společné zálibě v&#160;historii a&#160;pochvalách, jichž se mi od&#160;něj dostalo, o&#160;svých slavných „nástěnkách s&#160;příběhem”. Ani si nepamatuji, kdy jsem ve&#160;vyprávění přešel od&#160;školy k&#160;rodičům a&#160;můj hlas začal zadrhávat, až jsem jej musel přinutit ke&#160;klidu, aby se nezajíkl docela. Chvilkové pauzy využil Prunslík, aby od&#160;okna, kde seděl a&#160;balancoval na&#160;koleně sklenku s&#160;brandy, vychrlil tuto větu:</p>
			<p class="MLP-text"><span class="MLP-znak-kurziva-11b">„Aber wo hatten Sie Ihr Herz verloren?“</span></p>
			<p class="MLP-text">„Prosím?“ zeptal jsem se. „Ptáte se na&#160;mé srdce? Kde že jsem ho nechal&#160;– asi máte na&#160;mysli kraj&#160;–“</p>
			<p class="MLP-text">„Ptám se, u&#160;jaký baby,“ zavrčel modrooce.</p>
			<p class="MLP-text">Gmünd k&#160;němu obrátil hlavu. Nic neřekl, ale jeho pohled, který mi zůstal skryt, byl asi výmluvný, protože mužík na&#160;okně si odpustil další poznámky a&#160;namísto nich se pustil do&#160;podivné němohry: zavřel oči, postavil si sklenici na&#160;hlavu a&#160;sáhl do&#160;kapsy, odkud vytáhl tři maličké míčky, modrý, zelený a&#160;červený, a&#160;aniž otevřel oči, začal s&#160;nimi levou rukou žonglovat, zatímco pravý ukazovák si strčil do&#160;nosu. Pochopil jsem, že se urazil.</p>
			<p class="MLP-text">Gmünd omluvně pokrčil rameny. „Raymond je trochu indiskrétní. Nejspíš se těšil, že nám povíte o&#160;děvčatech, s&#160;nimiž jste se přátelil na&#160;gymnáziu. Tyhle věci ho zajímají, sám nemá u&#160;žen přílišné štěstí. Posledně, když jsme byli na&#160;návštěvě v&#160;nemocnici, si vyměnil názory na&#160;ženy se Záhirem a&#160;ten se s&#160;těmito úspěchy opravdu netají.“</p>
			<p class="MLP-text">V&#160;jeho hlase bylo cosi konejšivého, nedůvěra se náhle nezdála namístě. Sám sebe jsem překvapil, když jsem upřímně řekl: „Ono vlastně není co tajit. Když jsem se zamiloval, vždycky to bylo do&#160;té nepravé. A&#160;stejně jsem se tolik styděl za&#160;své jméno, že mi to zabránilo v&#160;jakémkoli sblížení.“</p>
			<p class="MLP-text">„Tolik jste pro to jméno trpěl? Vskutku kuriózní. Poslyšte&#160;– nepřičítal jste mu vinu za&#160;všechno zlé, co se vám kdy přihodilo?“</p>
			<p class="MLP-text">„Možná to tak bylo. Víte, hrozně mě mrzelo, že s&#160;tím nemůžu nic dělat. Jednou jsem to jméno měl a&#160;konec, bylo napevno přišité.“</p>
			<p class="MLP-text">„Ano, je to, jako když se narodíte do&#160;doby, kterou postupně začnete nenávidět. Taky je přišitá a&#160;nejde odpárat, a&#160;vám nezbývá než snít o&#160;časech, které dávno minuly, anebo o&#160;těch, co teprve přijdou.“</p>
			<p class="MLP-text">„Souhlasím. Je to stejně strašné.“</p>
			<p class="MLP-text">„Řekněte&#160;– nikdy jste nepomýšlel na&#160;sňatek? Na&#160;děti?“</p>
			<p class="MLP-text">„Snad jen abych se utvrdil v&#160;názoru, že se na&#160;to moc nehodím. Možná jsem ještě nepotkal tu pravou.“</p>
			<p class="MLP-text">„Něco vám poradím: nespěchejte. Aspoň dokud pracujete pro mě, snažte se na&#160;ženy příliš nemyslet.“</p>
			<p class="MLP-text">„Proč?“</p>
			<p class="MLP-text">„Jenom by vás to rozptylovalo. Dozvíte se ještě spoustu zajímavých věcí a&#160;některé jsou povahy tak důvěrné, že bych byl opravdu nerad, kdybyste je, byť třeba neúmyslně, někomu prozradil. Ženy jsou vynikající vyzvědačky, ale špatné posluchačky. Vypovím vám, co se mi včera přihodilo&#160;– je to zcela mimořádné a&#160;zůstává nad tím rozum stát, a&#160;přece jsem přesvědčen, že by nad tím má žena, kdybych nějakou měl, mávla rukou.“</p>
			<p class="MLP-text">„Jsou přece výjimky. Ostatně jste si tak jist, že nemáte ženu, pane rytíři? Posledně jsem si dobře všiml, jak se na&#160;vás Rozeta dívá. Asi bych se považoval za&#160;šťastlivce, kdybych někdy ucítil takový pohled na&#160;sobě.“</p>
			<p class="MLP-text">„Jak se dívala?“</p>
			<p class="MLP-text">„Obdivně. Oddaně. Mohla na&#160;vás oči nechat.“</p>
			<p class="MLP-text">„Opravdu? To by mě nenapadlo. Jak milé, že? Teď abych se jí začal dvořit.“ Trpce se zasmál.</p>
			<p class="MLP-text">V&#160;tu chvíli jsem pocítil touhu okřiknout toho blazeovaného gentlemana, kterého nic nepřekvapí, a&#160;nevybíravými slovy mu dát na&#160;srozuměnou, že někteří muži by za&#160;jediný úsměv dívky, jako je Rozeta, dali deset let života, a&#160;možná víc. Ale zůstal jsem zticha, překvapen, s&#160;jakou prudkostí se mi rozbušilo srdce.</p>
			<p class="MLP-text">Gmünd si mě pátravě změřil. Určitě mi zas četl myšlenky. Dolil mi víno a&#160;řekl:</p>
			<p class="MLP-text">„Upokojte se. Měl byste si zvyknout, že lidé nemluví vždycky vážně. Ve&#160;své pravdomluvnosti jste skutečným rytířem, kam já se na&#160;vás hrabu. Musíte se naučit rozlišovat řečené od&#160;řečeného. Vždyť sám jste o&#160;mých slovech už nejednou pochyboval, není to tak?“</p>
			<p class="MLP-text">Vzpomněl jsem si na&#160;to, co mi o&#160;Gmündovi řekl cestou do&#160;hotelu Prunslík. Podíval jsem se k&#160;oknu. Zdálo se, že pitvora stočený do&#160;klubíčka na&#160;parapetu usnul. Upřel jsem na&#160;Gmünda pevný pohled a&#160;zavrtěl hlavou.</p>
			<p class="MLP-text">„Nepochyboval? Prokazujete mi čest. Ale kdyby se vám přece jen něco nezdálo, osmělte se a&#160;ven s&#160;tím. Mám disputace rád.</p>
			<p class="MLP-text">Ale abych se dostal k&#160;tomu včerejšku. Nechal jsem si vyčistit pár obleků a&#160;také svůj cestovní plášť, bez něhož se cítím jako nahý. Každý večer chodím na&#160;špacír, a&#160;tak jsem si vyšel i&#160;včera. Celé odpoledne jsem byl nesvůj, nemám neděle rád a&#160;ta včerejší byla zvlášť znepokojivá. Víte, měl jsem jakési tušení… zvláštní a&#160;nepříjemný pocit, že něco hrozí právě vám; něco, co snad neohrožuje váš život nebo zdraví, a&#160;co je pro vás přece nebezpečné&#160;– nebezpečné pro vaši duši. Ten pocit se s&#160;nastávajícím večerem zhoršoval, až mě nakonec vyhnal do&#160;ulic i&#160;přes to sychravé počasí.</p>
			<p class="MLP-text">Nemaje plášť, rozhodl jsem se jen obejít náměstí a&#160;hned se vrátit. Mám to odtud jen kousek, pár set metrů. Šel jsem nedlouho po&#160;večeři, asi v&#160;půl osmé. Chodím touto trasou často, procházky po&#160;Dobytčím trhu vás neomrzí, krásná místa můžete poznávat i&#160;se zavřenýma očima&#160;– když si obléknete rukavice času a&#160;osaháte si je, setkáte se s&#160;těmi, kdo tu žili před vámi. Bečvář Jakub Kuchta, Jakub Kacíř, rybářka Dimuta, Jakub Pastuška, Michal Hrbek, Frenclín z&#160;Kamenice, jirchář Řehák, železník Mikuláš, Petr Kolovrat; hrst zdejších usedlíků ze čtrnáctého století, ctihodných majitelů domů. Kdo by nezatoužil se s&#160;nimi setkat?</p>
			<p class="MLP-text">Ale vrátím se k&#160;onomu podivnému večeru. Aut bylo v&#160;ulicích jen pár, veřejné osvětlení vydávalo žlutavou záři a&#160;rozfoukal se vlhký severák, který se mi záhy dostal na&#160;kůži a&#160;byl protivnější než únorový mráz. Zbavil mě nesnesitelného pocitu, že se vám něco stalo, ale přinesl s&#160;sebou jakýsi přelud.</p>
			<p class="MLP-text">K&#160;náměstí jsem vystoupal Resslovou ulicí kolem kostela Cyrila a&#160;Metoděje. Bylo to podivné, ale cestou jsem několikrát zaslechl klapot kopyt, nesoucí se ke&#160;mně nejdřív slabě, potom stále silněji po&#160;větru, a&#160;párkrát jsem se dokonce vylekaně rozhlédl, očekávaje blížící se ekvipáž pro turisty, konající i&#160;v&#160;tento podzimní večer obligátní kolečko po&#160;pražských památkách. Ale ulice byla až na&#160;pár spěchajících automobilů prázdná. Pak vše utichlo, což mi přišlo ještě zvláštnější, vždyť nebyl nijak pozdní večer. Do&#160;parku jsem se dostal podchodem a&#160;odchýlil jsem se poněkud vlevo, s&#160;úmyslem přejít přes trávník k&#160;radnici. Ale tu jsem ve&#160;směru ke&#160;Svatému Ignáci zahlédl mezi stromy světla, jaká pouliční lampy nevydávají: malinká oranžová světýlka, co se chvějí zimou, tetelí se v&#160;průvanu a&#160;slabě pomrkávají na&#160;toho, kdo si jich všimne. Svíčky. Šel jsem blíž v&#160;domnění, že se v&#160;parku koná nějaká vzpomínková akce, snad shromáždění upomínající na&#160;rok devětaosmdesát. Plamínky se chvěly, ale jinak se nehýbaly a&#160;byly příliš vysoko&#160;– bylo nemožné, aby je držely lidské ruce. A&#160;silný vítr by je určitě snadno sfoukl… Ledaže by byla něčím kryta, nějakým stínidlem.</p>
			<p class="MLP-text">Muselo tomu tak být. Prošel jsem křovisky kolem pomníku Krásnohorské a&#160;vystoupil ze stromoví na&#160;chodník. A&#160;zůstal jsem stát s&#160;ústy dokořán. Světýlka, která jsem si původně umístil do&#160;jižní části parku, se vznášela pár desítek metrů před Ignácem… nad silnicí. Ano, přímo nad vozovkou uprostřed náměstí, nad spojkou mezi Resslo­vou a&#160;Ječnou. Visela ve&#160;značné výšce, uspořádána do&#160;zvláštních, očividně pravidelných obrazců. Kolem mě nebyl široko daleko jediný chodec, abych se mohl ujistit, zda tam ten podivný úkaz skutečně vidím, anebo ho zplodila má představivost. Občas pod tím projelo auto, klidně a&#160;rychle. Řidiči nikdy nic nevidí, nevědí, kudy jedou ani to, co se kolem nich děje.</p>
			<p class="MLP-text">A&#160;pak jsem opět zaslechl ten dusot kopyt a&#160;náhle jsem věděl, co mi ten světelný přízrak připomíná. Byl to vnitřek kostela s&#160;body světýlek, které by vám, kdybyste je pospojoval, vykreslily interiér překrásné, vznešené, posvátné stavby. Uprostřed náměstí, představte si to! Pokud vím, jedinou nádhernou stavbou, jež v&#160;těchto místech kdy stála, byla kaple Božího těla, ve&#160;čtrnáctém a&#160;patnáctém století chrám středoevropských chrámů.“</p>
			<p class="MLP-text">O&#160;kapli Božího těla jsem toho moc nevěděl a&#160;v&#160;tu chvíli jsem si dokázal vybavit jen lítost, která mne rozechvěla vždy, když jsem na&#160;tento tajuplný pražský kostel, na&#160;konci osmnáctého století zbouraný, narazil v&#160;knihách. A&#160;hrůzu mi Gmündův zážitek nahnal ještě něčím: o&#160;podobném vidění na&#160;Dobytčím trhu jsem před lety četl v&#160;nějakém historickém spise, když jsem se připravoval na&#160;zkoušky, mohl to být deník nebo paměti a&#160;oním svědkem strašidelného přízraku byl dozajista známý šlechtic. Jiří Vilém z&#160;Chudenic, ano, nejspíš on. Anebo ne. Byl to Vilém Slavata z&#160;Košumberka&#160;– ten. Hned jsem to Gmündovi řekl a&#160;udělalo to na&#160;něj dojem. V&#160;rozčilení se chytl za&#160;vousy a&#160;vybídl mě, abych mu vypověděl, na&#160;co se rozpomenu.</p>
			<p class="MLP-text"><span>„Moc toho není,“ řekl jsem. „Pokud se dobře pamatuji, ten šlechtic vlastně nebyl na&#160;světě, když se to stalo. Bylo to myslím počátkem sedmdesátých let šestnáctého století, slyšel o&#160;tom </span><span>vyprávět</span><span> nejprve svoji chůvu a&#160;později měšťany Nového Města, kteří o&#160;sobě prohlašovali, že jsou očitými svědky oné události, a&#160;vydávali se za&#160;pamětníky. Leckdo si zážitek přibarvil, ale všichni se shodli alespoň na&#160;tom, že se jednoho letního dne zvedl silný vítr a&#160;vzápětí na&#160;náměstí vjelo početné vojsko, které nikdo nečekal. Ozýval se dupot kopyt na&#160;dlažbě, to si vybavovali mnozí, ale jinak bylo úplné ticho. Jezdci zprvu zvláštní pozornost nevzbudili, vlasy začaly přihlížejícím vstávat až ve&#160;chvíli, kdy se na&#160;nároží ulice od&#160;Emauz objevil vůz obřích rozměrů, který neměl kola, a&#160;přece jel, nebo spíš plul. Mířil ke&#160;kapli Božího těla a&#160;nejstrašnější byli zbrojnoši, kteří s&#160;ním jeli jako stráž: seděli na&#160;obrovských koních a&#160;sami byli tak velcí, že by snadno nahlédli do&#160;okolních oken v&#160;prvních patrech měšťanských domů&#160;– to ovšem za&#160;předpokladu, že by měli hlavy. Bezhlaví rytíři, a&#160;hned čtyři najednou, za&#160;bílého dne. Někteří z&#160;měšťanů, kteří je toho dne na&#160;rynku spatřili, podlehli úleku, který jim ten výjev způsobil, a&#160;těžce se roznemohli. Přitom přízrak zmizel tak náhle, jako se objevil.“</span></p>
			<p class="MLP-text">„Tu pověst jsem neznal,“ řekl zamyšleně Gmünd a&#160;mnul si vousy, „a&#160;i&#160;kdyby nebyla pravdivá, na&#160;kráse jí to neubírá. Autor těch pamětí si jistě nevymýšlel. A&#160;ti rytíři jeli ke&#160;kapli Božího těla, říkáte? Úžasné. To by ovšem znamenalo…“ Nedořekl. Zvedl ke&#160;mně zrak a&#160;změněným, o&#160;poznání veselejším tónem prohlásil: „Tak vidíte, jak jste nám užitečný. Nemýlil jsem se, jste člověk, jakého potřebujeme.“</p>
			<p class="MLP-text">Namítl jsem, že jsem nedostudovaný a&#160;že dohromady nic neumím. Ale jeho slova mě potěšila, a&#160;ta následující též.</p>
			<p class="MLP-text">„Co je komu po&#160;diplomu? Důležité je, že víte víc než ti, co sedí v&#160;historických ústavech. Ještě že jste tam neskončil! Mají tam sice úctyhodný přehled o&#160;tom, co se kdy stalo, ale pochybuji, že by pohotově jako vy dokázali přidružit k&#160;mému zážitku jiný. Jejich historie je mrtvá. Naše je živá&#160;– vždyť o&#160;ní vedeme neučený rozhovor, vždyť ji znovu prožíváme. Na&#160;tom, že lecčemu nerozumíme a&#160;nedokážeme to objasnit, přece nezáleží. Důležité je, jaké to v&#160;nás vyvolává pohnutí.“</p>
			<p class="MLP-text">Neříká to jen kvůli mně? Nesleduje tím něco? Nechce mě někam dostat? Takto jsem se začal v&#160;duchu ptát pod jeho upřeným pohledem, plným neurčitého očekávání. Co ode mě chce? Jeho následující slova mě jenom zmátla.</p>
			<p class="MLP-text">„Neříkejte o&#160;tomto našem rozhovoru Olejářovi. Nemusí vědět víc, než je bezpodmínečně nutné. Kdyby znal všechny mé plány ohledně Sedmikostelí, myslím, že by tak vstřícný nebyl. Sleduje své vlastní cíle a&#160;některé z&#160;nich zajisté nejsou z&#160;nejpočestnějších. Zaslechl jsem něco o&#160;jakési korupční aféře. Vy o&#160;tom nic nevíte?“</p>
			<p class="MLP-text">Zavrtěl jsem hlavou. Zaujalo mě slovo Sedmikostelí, přestože ho rytíř pronesl způsobem, jako by mluvil o&#160;banalitě, nad kterou nemá smysl se pozastavovat. Ačkoli jsem neměl potuchy, co tím označením myslí, tvářil jsem se před jeho pátravýma hranatýma očima, jako že vím o&#160;všem&#160;– samozřejmě až na&#160;tu korupční aféru. Gmünd mluvil dál a&#160;já jsem jen žasl.</p>
			<p class="MLP-text">„Raymond se pomocí počítače dokáže napojit na&#160;jakýkoli telefon. Posledně využil okamžiku, kdy Olejář odešel z&#160;kanceláře, a&#160;něco mu provedl s&#160;aparátem&#160;– neptejte se mě, jak to dělá. Poslechl si pár hovorů, a&#160;víte, že zjistil tuze zajímavou skutečnost? Plukovník někoho vydírá.“</p>
			<p class="MLP-text">„Lépe řečeno vydíral,“ ozvalo se od&#160;okna. Prunslík se nadále tvářil, že spí, ale uši měl nastražené.</p>
			<p class="MLP-text">„Nepadlo žádné jméno, ale snadno jsme přišli na&#160;to, kdo to je.“</p>
			<p class="MLP-text">„Byl,“ opravil ho Prunslík. Začal jsem něco tušit.</p>
			<p class="MLP-text">„Ještě vás nic nenapadá? Byl to architekt, dlouholetý pracovník plánovacího ústavu pro městskou výstavbu.“</p>
			<p class="MLP-text"><span>„Ten, co ho dnes v&#160;noci zabili! Počkejte… Nejmenoval se Barnabáš?“</span></p>
			<p class="MLP-text">„Ale kdepak&#160;– jmenoval se Řehoř.“</p>
			<p class="MLP-text">„A&#160;vy myslíte… Plukovník by toho asi schopen byl, ale proč by volil způsob tak drastický a&#160;komplikovaný? Neodpovídá to jeho povaze.“</p>
			<p class="MLP-text">Najednou jsem si však byl jist, že noční můrou pronásledující pražské architekty je náčelník policie, vyděrač, který na&#160;každého něco ví, a&#160;když mu někdo odmítne zaplatit, namísto zveřejnění skandálu je zavražděn a&#160;jeho mrtvola je veřejně vystavena na&#160;výstrahu ostatním.</p>
			<p class="MLP-text">Spíš to ale bylo naopak. Řehoř i&#160;Pendelmanová něco věděli na&#160;Olejáře, a&#160;on jim nadobro zavřel ústa. A&#160;mohl mít i&#160;pomocníka, třeba takového Junka, chladnokrevného sadistu, který své zabijácké choutky skrývá pod policejní uniformou.</p>
			<p class="MLP-text">Neudržel jsem se a&#160;musel jsem vyhrknout: „Je to Olejář! To on má na&#160;svědomí inženýrku Pendelmanovou! Vylákal ji ven, když jsem spal, uškrtil ji a&#160;pověsil za&#160;krk z&#160;Nuselského mostu.“</p>
			<p class="MLP-text">Bylo to poprvé, kdy jsem v&#160;Gmündově tváři spatřil takové překvapení. Ohlédl se po&#160;Prunslíkovi, který na&#160;mě nevěřícně upíral zrak, a&#160;pak zabloudil očima někam nad mou hlavu a&#160;řekl pochybovačně: „Neměli policajti za&#160;to, že ten motiv byl politický? Msta za&#160;křivdu, které se na&#160;někom dopustil její nebožtík Pendelman.“</p>
			<p class="MLP-text">„To je falešná stopa,“ nedal jsem se. „Pendelmanová pracovala na&#160;úřadě při městském zastupitelstvu. Co když to byl úřad plánované výstavby? Byla přece vystudovaná inženýrka. Možná brala úplatky za&#160;to, že povolovala stavby, které povoleny být neměly, a&#160;Olejář se to dověděl&#160;– pomocí podobných metod, jaké používá tady pan Prunslík.“</p>
			<p class="MLP-text">Znovu se na&#160;sebe podívali, ale já jsem se zastavit nemínil.</p>
			<p class="MLP-text">„Ochranu inženýrky Pendelmanové schválně uložil mně, protože poznal, že na&#160;to nestačím. Už se nedivím, že celou záležitost zametl pod koberec. Ale byl by krytý, i&#160;kdyby se to provalilo. V&#160;akci měl přece Junka, vzorného příslušníka, který si za&#160;všech okolností ohlídá své. Olejář potřeboval ten kontrast k&#160;nešikovi, jako jsem já. Musel přece ukázat, že policie má i&#160;schopné ochránce zákona. Nemehla musí z&#160;kola ven. Kdo ví, Junek v&#160;tom může jet s&#160;ním.“</p>
			<p class="MLP-text">„To, co říkáte, je pozoruhodné a&#160;možná jste něčemu na&#160;stopě,“ řekl Gmünd tiše, „ale být vámi bych s&#160;obviněním počkal, než si <span>budete</span> naprosto jist. Odpusťte mi tu upřímnost, ale zatím to zavání pouhou spekulací. Radím vám, abyste byl opatrný a&#160;držel jazyk za&#160;zuby. Kdybyste totiž měl pravdu a&#160;Olejář se dověděl, že proti němu něco máte, udělal by s&#160;vámi krátký proces. Ten nejkratší.“</p>
			<p class="MLP-text">Měl jsem chuť oponovat, a&#160;pak jsem zůstal zticha. Měl pravdu. Okamžik si mě zamyšleně, snad trochu pobaveně prohlížel. Potom dodal: „A&#160;přece byste mohl svou hypotézu využít. Předneste mu svůj postřeh o&#160;inženýrce Pendelmanové, to, že motivem k&#160;jejímu zavraždění mohlo být zaměstnání, které tak svědomitě vykonávala. Pokud skutečně měla její práce co společného s&#160;architektonickým a&#160;urbanistickým plánováním, Olejář nebude mít důvod to tajit. Navlečte to tak, aby na&#160;spojitost s&#160;novou vraždou přišel sám, a&#160;dobře si všímejte jeho chování. Potom to spolu probereme nanovo a&#160;možná se dozvíme víc.“</p>
			<p class="MLP-text">Souhlasil jsem. S&#160;překvapením jsem zjistil, že večeře je pryč; přesněji řečeno v&#160;mém břiše. Všechno jsem snědl. Na&#160;jídle, jež jsem do&#160;sebe roztržitě naházel, jsem si nijak nepochutnal&#160;– jako bych o&#160;něm při pohledu do&#160;Gmündových uhrančivých očí ani nevěděl. Dopil jsem sklenici. Najednou na&#160;mě padla únava a&#160;ztěžkla mi víčka. Nechtěl jsem myslet na&#160;vraždu architekta Řehoře ani na&#160;přelud ve&#160;slupském kostele, toužil jsem jen po&#160;bezesném spánku. Zvedl jsem se k&#160;odchodu a&#160;snažil se nedat najevo, že se mi podlamují kolena.</p>
			<p class="MLP-text">Prunslík mě doprovodil do&#160;hotelové haly. Poté co si zdříml na&#160;okně, byl opět jako na&#160;pérkách. Když jsem mu podal ruku, postavil se na&#160;špičky a&#160;tlumeným hlasem řekl: „Jsou to story jako z&#160;Tóry, co vy na&#160;to, pane K.? A&#160;jenom rohatej ví, jak to dopadne.“ Byl jsem příliš vyčerpaný jídlem a&#160;znepokojivým rozhovorem, než abych se pozastavoval nad jeho průpovídkami, a&#160;vlastně jsem si na&#160;ně už začínal zvykat.</p>
			<p class="MLP-text"> Jako na&#160;všechno.</p>
		</div>
</body>
</html>