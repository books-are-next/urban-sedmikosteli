<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-18</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-16" class="MLP-uroven2-kapitola">XVI</p>
			<p class="MLP-citat">Vídám tě padat; šíp střemhlav<br/>není hroznější tebe</p>
			<p class="MLP-dopis-podpis">—<span class="char-style-override-3"> R. Weiner</span></p>
			<p class="MLP-text-bez1radku">Večer jsem usnul na&#160;pohovce tak, jak jsem byl, a&#160;probudil se až ráno. V&#160;noci mi někdo přinesl do&#160;pokoje zavazadla, a&#160;tak jsem se mohl převléknout. V&#160;koupelně, o&#160;niž jsem se dělil s&#160;Prunslíkem, jsem se osprchoval studenou vodou. V&#160;salonu na&#160;konferenčním stolku jsem našel vzkaz, abych přišel k&#160;snídani do&#160;hotelové haly.</p>
			<p class="MLP-text">V&#160;Bouvines se sice nevařilo, ale snídaně tu podávali královské. Z&#160;tří prostřených stolů byly dva neobsazené, u&#160;posledního seděl můj hostitel v&#160;bílé košili a&#160;šarlatové vestě, vedle něj Rozeta a&#160;Prunslík. Rozeta byla v&#160;civilu&#160;– v&#160;bílé halence a&#160;hnědé sukni&#160;–, Prunslík jako obvykle v&#160;modrošedém. Na&#160;schodišti jsem zaváhal, zda vykročit jejich směrem, ale Gmünd mě zahlédl a&#160;se vstřícným úsměvem pokynul, ať si k&#160;nim přisednu.</p>
			<p class="MLP-text">Když jsem si u&#160;číšníka objednal kávu a&#160;nechal se přesvědčit, abych ochutnal vejce do&#160;skla, poděkoval jsem Gmündovi, že mě u&#160;sebe ubytoval na&#160;úkor svého pohodlí. Neodpustil jsem si poznámku, že jsem v&#160;apartmá málem zabloudil jako v&#160;labyrintu. Zatímco se omlouval, že musel s&#160;Raymondem něco zařizovat&#160;– vrátili se prý až nad ránem&#160;–, koutkem oka jsem pozoroval Rozetu. Seděla jak zařezaná, prve ani pořádně nepozdravila, jen mlčky uždibovala kousky ze suchého rohlíku a&#160;zamračeně je drtila mezi zuby. Prunslík si mého zvědavého pohledu všiml a&#160;řekl na&#160;vysvětlenou, nikoli bez škodolibosti v&#160;tenkém řezavém hlase, že „krasotinka zase drží dietu”. Šlehla po&#160;něm pohledem, ale nic neřekla. Prunslík dodal, že s&#160;ní drží basu, a&#160;pozvedl skleničku portského, jako by jí připíjel na&#160;zdraví. Jeho snídaně. Zato Gmünd se v&#160;nejmenším nerozpakoval, hltal míchaná vejce a&#160;zajídal je krajíci tlustě namazaného tmavého chleba.</p>
			<p class="MLP-text">Věděl jsem, že bych o&#160;tom měl mlčet, ale nedalo mi to, a&#160;tak jsem konverzačním tónem poznamenal, že jsem neměl tušení, že v&#160;bytě bydlí také Rozeta. Sledoval jsem, jak zareaguje, a&#160;nebyl jsem zklamán: prudce stiskla pěst, až úplně rozmáčkla rohlík, a&#160;zeptala se, z&#160;čeho jsem nabyl dojmu, že tu bydlí.</p>
			<p class="MLP-text">Řekl jsem, nikoli bez ironie, že to je opravdu pouze můj dojem a&#160;že se můžu mýlit, a&#160;jestlipak je tu tedy jen dočasným hostem jako já. Řekla, že je to její věc, a&#160;dodala: „Doufám, že jsi dost starý na&#160;to, abys dovedl najít svou koupelnu.“</p>
			<p class="MLP-text">Vložil se mezi nás Gmünd, který sice nevěděl, o&#160;čem je řeč, ale vytušil nevyslovenou výčitku mé osobě. Zeptal se, jak jsem se v&#160;novém bydlišti vyspal, a&#160;já jsem mu, k&#160;dobrému pobavení Prunslíkovu, vylíčil své bloudění po&#160;hotelovém apartmá. Všecky tři mimořádně zaujalo, že jsem se do&#160;druhé předsíně nedostal dveřmi ve&#160;výklenku, ale čalouněnou červenou chodbičkou, bývalou šatnou. Nijak to nekomentovali, jenom si vyměnili postranní pohled. O&#160;tom, že jsem nahlédl do&#160;ostatních pokojů a&#160;dokonce do&#160;jedné koupelny, jsem pomlčel. Chtěl jsem vědět, koho jsem svým příchodem připravil o&#160;pokoj, ale Gmünd nad tím mávl rukou a&#160;řekl, že se stejně už jednou s&#160;Raymondem uskrovnili… Zbytek věty nedokončil. Požádal mě, abych o&#160;tom, kdo všechno tu přebývá, pomlčel před plukovníkem. Na&#160;ta slova Prunslík vyskočil ze židle a&#160;zatřásl hlavou, jako by si vytřepával vodu z&#160;ucha. Jeho smích řezal jako zahnutá kudla.</p>
			<p class="MLP-text">Gmünd mi pak vystavil šek na&#160;částku několikanásobně vyšší, než jakou bych si za&#160;své služby dovolil říct. Věděl jsem, že v&#160;tom jsou zahrnuty také peníze za&#160;mlčení, ale apanáž jsem s&#160;vděkem přijal. Neodmítl jsem, ani když mi Prunslík nabídl sklenici portského. Když mi naléval, tmavorudě se pěnilo jako vychrlená krev. Připil jsem všem třem na&#160;zdraví a&#160;obzvlášť záležet jsem si dal na&#160;malé úklonce k&#160;Rozetě. Nepřítomně se usmála, ale v&#160;očích, které se mému pohledu vyhnuly, převládal smutek. Víno bylo opojné, jeho moc konejšit rozrušenou mysl velká.</p>
			<p class="MLP-text-bez1radku--12-0">Olejář měl špatný den; vypadal zbědovaně, dlouhými trhavými kroky rázoval sem a&#160;tam po&#160;kanceláři, z&#160;jednoho ucha mu koukal bílý kapesník a&#160;u&#160;druhého držel telefonní sluchátko. Aparát nosil při přecházení s&#160;sebou. Dožadoval se nějakých výsledků z&#160;laboratoře a&#160;podle všeho se hádal s&#160;Trugem, který se neměl k&#160;jejich vyhodnocení. Teprve po&#160;dvou dalších telefonátech a&#160;havarijním výplachu ucha&#160;– z&#160;toho pohledu se mi udělalo slabo&#160;– byl schopen vzít mě na&#160;vědomí. Když si všiml, jak ho napjatě pozoruji z&#160;koženkového křesla v&#160;rohu místnosti, zatvářil se překvapeně, jako by zapomněl, že mě před půl hodinou přijal. Beze slova se otočil ke&#160;stolu, něco odtamtud vzal a&#160;donesl mi to. Byla to fotografie, čtvrtá do&#160;série, kterou mi ukázal posledně. Výjev, přestože byl rozmazaný, mě nenechal na&#160;pochybách, co mám před očima.</p>
			<p class="MLP-text">Stejné špinavé místo jako na&#160;předchozích fotografiích, se záběrem posunutým prudce doprava, jinak nasvětleným a&#160;lépe zaostřeným&#160;– ano, víc než dostatečně. V&#160;popředí leželo tělo, evidentně zcela bez života. Bylo to tělo mužské. Řehořovi nepatřilo, protože mělo nohy. Trčely dopředu, šikmo k&#160;fotografovi, takže trup s&#160;hlavou ubíhal dozadu. Na&#160;levé straně fotografie byly zřetelně vidět tenisky a&#160;oprané kalhoty. Blízko musel být umístěn světelný zdroj, ale do&#160;záběru se nevešel. Podle jeho bledosti a&#160;sklonu, podle toho, jak nízko u&#160;země zářil a&#160;jak úzce byl zacílen, jsme usoudili na&#160;automobilový reflektor. Tvář mrtvého se téměř ztrácela mimo jeho dosah v&#160;šerém pozadí snímku. I&#160;tak se nedalo přehlédnout, že je obličej velmi mladý.</p>
			<p class="MLP-text">Se světlem jasně kontrastovala tmavá kostkovaná košile, rozhalená. Kalhoty s&#160;rozepnutým zdrhovadlem byly napůl stažené z&#160;boků. Odhalené hubené břicho svítilo strašidelnou bělostí a&#160;<span>připomínalo</span> rybu, nikoli leklou, nýbrž ulovenou a&#160;čerstvě vykuchanou. Rána se táhla od&#160;hrudní kosti až po&#160;stydkou oblast. Podobně jako u&#160;Řehořových nohou, ani zde nebylo vidět krev. Tohle však byl čistý řez. V&#160;jednom místě se pootevíral, kousek pod pupkem. V&#160;černé břišní dutině se cosi kovově lesklo. Nůž, kterým chlapce rozpárali? Nepochyboval jsem, že jde o&#160;vraždu. Mrtvoly se nepitvají oblečené.</p>
			<p class="MLP-text">Druhá oběť jen náznakem vystupovala z&#160;temnoty a&#160;téměř splývala s&#160;pozadím, zrak na&#160;ni padl až poté, co vstřebal hrůzu výjevu vpředu. O&#160;zeď, jež byla nepochybně zdí z&#160;předchozích obrázků, o&#160;její rozpukanou nažloutlou šeď, prosvětlenou tu modrou skvrnou, tu modrou čárou, se opíral černý kruh a&#160;jeho obvod místy zlatě odrážel paprsky ze světelného zdroje. Přišlo mi to divné ze dvou důvodů: jednak bylo světlo v&#160;popředí obrázku bílé, a&#160;nikoli žluté, jednak plocha černého kruhu, až na&#160;těch pět šest zlatavých bodů, veškeré světlo pohlcovala. Jako loutka se před ním hroutila přiboudlá postavička s&#160;hlavou na&#160;prsou, ruce přivázané ke&#160;kruhu. Do&#160;tváře nebylo vidět, ale světlo jasně odhalovalo jakýsi váleček visící z&#160;úst, tmavě se rýsující proti modrému tričku a&#160;vypadající trochu jako doutník. Nejpodivnější bylo, že kalhoty byly stejně modré jako tričko&#160;– až na&#160;pár tmavých skvrn na&#160;stehnech&#160;–, jako by obojí dohromady tvořilo hladkou blankytnou kombinézu, přiléhající k&#160;tělu jako slupka. Nějaká uniforma?</p>
			<p class="MLP-text">Nepoznával jsem sám sebe, své vlastní nitro, které nad truchlivým výjevem ne a&#160;ne pocítit lítost. Nebo jsem také obětí zločinu? Nevykuchal mi někdo všechny city? Nezapnul mě do&#160;tenké kombinézy, která nepropouští život? To přece ne!</p>
			<p class="MLP-text">Ne; snad jakási morbidní estetika toho obrázku mi zabránila se nad těmi dvěma ustrnout. Fotografie z&#160;divadelního představení, přišpendlená na&#160;nástěnku. Ano, přesně tak jsem to cítil. Takto aranžovaná smrt přece nemůže být skutečná. Závěr inscenace ji dozajista ospravedlní, a&#160;možná přidá vysvětlení dvou utržených nohou, plápolajících ve&#160;větru nad Vyšehradem, a&#160;jedné oběšené stařeny, kterou stejný vítr roztáčel pod Nuselským mostem. Je to však dostatečná výmluva pro okoralé srdce?</p>
			<p class="MLP-text">Následující Olejářova slova podivuhodně přitakala mým úvahám.</p>
			<p class="MLP-text">„Fotografie prozatím nechme být, nejsem z&#160;nich o&#160;nic moudřejší než vy, ale jak doufám, změní se to ve&#160;chvíli, kdy dostanu jejich zvětšeniny. Zatím vám něco řeknu: věděl jste, že takový anonymní dopis, jaký tu máme od&#160;Záhira, dostal i&#160;Řehoř? Možná i&#160;Pendelmanová. Neměli jsme o&#160;tom tušení, protože si to nechali pro sebe, ale když nám stejnou zásilku minulý týden oznámil Barnabáš, kapitán Junek nelenil a&#160;nechal prozkoumat vše, co po&#160;Řehořovi zbylo. Našel ho v&#160;jeho psacím stole. Na&#160;prohlídku inženýrčina sekretáře bylo už pozdě. Nezůstal po&#160;ní dědic a&#160;nový majitel bytu všechno vyhodil. Kdoví, kolik těch varování mohla dostat? Vůbec nemusela poznat, o&#160;co jde, a&#160;rovnou to házela do&#160;koše.“</p>
			<p class="MLP-text">„Posledně jsem přišel s&#160;myšlenkou, že obě dvě oběti měly co do&#160;činění s&#160;architekturou. Vzali jste tuto hypotézu v&#160;úvahu?“</p>
			<p class="MLP-text">„Co tím myslíte, že jste s&#160;tou myšlenkou přišel vy?“ zavrčel. „Už se tím zabýváme dlouho.“</p>
			<p class="MLP-text">Nehádal jsem se, jen jsem se zasmál pod vousy a&#160;se zaujatým výrazem ho nechal mluvit.</p>
			<p class="MLP-text">„Je to velice závažná stopa. Záhira s&#160;Barnabášem chráníme ještě bedlivěji. Ani jeden si není vědom ničeho, čím by mohl vzbudit smrtelnou nenávist. O&#160;žádných nepřátelích samozřejmě nevědí a&#160;spolupracují jen neochotně. Jsou to nafoukaní tupci, oba dva, a&#160;jeden horší než druhý. Barnabáš je nabob a&#160;velké zvíře, patří mezi nejvlivnější stavitele v&#160;Praze. S&#160;mými lidmi se vůbec nebaví, a&#160;přestože je s&#160;největší pravděpodobností ohrožen jeho život, nechce je pustit do&#160;domu, který si postavil nad Bertramkou. Víte, odkud tu jeho vilu musí střežit? Z&#160;besídky v&#160;zahradě. A&#160;se Záhirem to není lepší. Vyjde vám sice kdykoli vstříc, ale každý den tráví u&#160;jiné ženské, ten se uhlídat prostě nedá.“</p>
			<p class="MLP-text">„A&#160;co tihle dva mrtví&#160;– jak ti do&#160;toho zapadají?“</p>
			<p class="MLP-text">„Jak jste přišel na&#160;to, že by do&#160;toho měli zapadat?“</p>
			<p class="MLP-text">„Zabýváte se tím vy osobně. Proč jste to někomu nesvěřil, když vám ve&#160;městě řádí vyšinutý zabiják? Jenom si dávám jedna a&#160;jedna dohromady.“</p>
			<p class="MLP-text">„Máte dobrý postřeh. Ano, jakési tušení mi nedovolí ten případ předat, a&#160;taky fakt, že jsem ty fotografie dostal já a&#160;že přicházejí jedna po&#160;druhé.“</p>
			<p class="MLP-text">„Souhlasím. A&#160;je tu ještě něco: posledně jsem mluvil o&#160;divadelnosti dvou novoměstských vražd a&#160;útoku na&#160;Záhira&#160;– a&#160;vidíte? Tyhle snímky jsou přesně takové; jednak ve&#160;způsobu naaranžování a&#160;provedení, jednak tím, jak vám byly doručeny. Co když se z&#160;nich dá vyčíst víc, než rozeznáme pouhým okem? Jsou celé nejasné, rozmazané a&#160;–“</p>
			<p class="MLP-text">Skočil mi do&#160;řeči. „Myslíte, že jsem hlupák? Pojďte se na&#160;něco podívat.“</p>
			<p class="MLP-text">Ukázal na&#160;monitor počítače, kde měl všechny čtyři snímky uspořádané tak, aby zabíraly celou plochu obrazovky. Pak některé jednotlivosti ještě několikrát zvětšil. Jenže obraz se přesvětlil a&#160;zpolarizoval, nyní už nebylo k&#160;rozeznání nic než hranatě rozpité skvrny. Rozbolely mě z&#160;nich oči.</p>
			<p class="MLP-text">„Vaše uvažování je správné,“ pokračoval plukovník o&#160;něco smířlivěji, „ale jsem o&#160;krok před vámi. Počítač je nám, jako ve&#160;většině případů, na&#160;nic, ale copak neznáme tradiční metody, jak pracovat s&#160;fotografií? Jakmile mi to sem přišlo, zavolal jsem si Truga a&#160;přikázal mu, ať mi to do&#160;oběda zpracuje. Hrozně se s&#160;tím mořil a&#160;odmítal mi to přinést dřív než zítra, ale trochu jsem si ho podal. Naštěstí znám způsoby, jak ho přimět ke&#160;spolupráci. Býval chirurgem s&#160;nepevnou rukou. O&#160;to pevnější byla jeho pozice na&#160;městském výboru státostrany. Jednoho dne ho ruka zradila při triviální operaci; zemřel mu pod ní nějaký diplomat… Mezinárodní ostuda nepropukla, Trug se stal patologem. Dříve se o&#160;tom nesmělo mluvit, dnes by to nebylo výhodné. I&#160;vy o&#160;tom budete mlčet. Originály snímků mi vrátil, než jste přišel, se zvětšeninami by tu měl být co nevidět. I&#160;kdyby to žádné výsledky neslibovalo, bude nad tím potit krev.“ A&#160;pak s&#160;úsměvem na&#160;bezkrevných rtech jakoby pro sebe dodal: „Ať si zas zkusí odmlouvat, neřád.“</p>
			<p class="MLP-text">Další poznámky na&#160;adresu nepřítomného Truga však ztratily smysl, neboť zlořečený doktor v&#160;následující chvíli vtrhl do&#160;kanceláře a&#160;podal náčelníkovi štůsek papírů. Vlasy měl rozcuchané a&#160;vousy zježené, na&#160;zachmuřeném čele a&#160;poďobaném nose se perlil pot. Měl na&#160;sobě manšestráky a&#160;tvídové sako; Olejář ho zřejmě povolal ve&#160;chvíli, kdy se chystal na&#160;přednášku. „Lepší to nebude,“ zavrčel patolog namísto pozdravu a&#160;rozkašlal se. Aniž se dovolil, vytáhl z&#160;kapsy sežmoulaný balíček cigaret a&#160;zapálil si. Prudce, nervózně vyfoukl smrdutý kouř a&#160;balíček odložil na&#160;stůl; byl na&#160;něm krátký nápis v&#160;azbuce. Teprve potom si všiml, že jsem v&#160;kanceláři, a&#160;znechuceně nakrčil nos&#160;– jako bych páchl já, a&#160;ne on. Nebo mu vadila má voda po&#160;holení s&#160;liliovou vůní? Ani já jsem nebyl setkáním nadšený. Trug, přestože netrpěl žádnou ušní chorobou jako Olejář, se mi nevýslovně hnusil.</p>
			<p class="MLP-text">Fotografie ležely na&#160;stole rozloženy do&#160;vějíře jako karty. Byly ještě mokré a&#160;čpěly chemikáliemi&#160;– cítil jsem z&#160;nich čpavek a&#160;formaldehyd, a&#160;navíc snad blín, každopádně něco, po&#160;čem mi hořkly sliny v&#160;ústech. Co to však bylo proti hrůze vizuální? Trugovy obrázky byly prosvětlené zlým kouzlem a&#160;snadno čitelné&#160;– příliš snadno. Vypadaly trojrozměrně, jako průhledy do&#160;skutečného světa. Třeštili jsme na&#160;ně s&#160;Olejářem zrak a&#160;bránili se návalu úzkosti, zatímco ďábelský doktor se nad námi skláněl a&#160;chrlil nám za&#160;krk síru.</p>
			<p class="MLP-text">Na&#160;Trugově zvětšenině se nadále vymykal pochopení černý kruh na&#160;neostrém šedivém pozadí s&#160;modrými klikyháky. Nyní se jevil spíše jako obruč opřená o&#160;zeď, obalená tmavým papírem, skrz nějž tu a&#160;tam prosvítalo zlato. Byly na&#160;ní připevněny jakési zdobené trny vystupující šikmo vpřed, směrem k&#160;objektivu fotoaparátu. K&#160;<span>těmto</span> trnům byly připoutány útlé paže mrtvoly, v&#160;polosedu opřené o&#160;zeď uvnitř kruhu. Hladká modrá kombinéza, která před chvílí tak upoutala naši pozornost, zmizela. Nebožtíkovým oděvem byla jeho vlastní ztýraná kůže. V&#160;ústech svěšené hlavy vězela hliníková nádobka.</p>
			<p class="MLP-text">Tělo v&#160;popředí Trug projasnil a&#160;lépe zaostřil, takže jsme rozeznávali jednotlivé škrábance a&#160;podlitiny v&#160;oblasti pupku, prsou a&#160;krku. I&#160;do&#160;tváře bylo vidět líp: hladká, klidná a&#160;žalostně mladá. Šestnáct let? Sedmnáct? Největší pozornost poutala příšerná jizva na&#160;břiše, především místo, kde se rozvírala. Nyní bylo patrné, jak se kůže v&#160;této oblasti, hlavně v&#160;levé části břicha, nepřirozeně vybouluje. V&#160;temnotě mezi okraji rány se stříbřitě třpytil kov: tonula v&#160;ní krátká tyčinka zakončená kulatou hlavičkou a&#160;obalená nezřetelnou zelenou hmotou. Jakási osička.</p>
			<p class="MLP-text">Z&#160;pohledu na&#160;scénu dvojí smrti a&#160;z&#160;puchu ruského tabáku se mi zatočila hlava. Zvedl jsem se a&#160;došel k&#160;té části velkého plukovníkova okna, která se dala otevřít. Ve&#160;chvíli, kdy jsem se vyklonil ven a&#160;nabíral do&#160;plic pražský vzduch, vonící v&#160;porovnání s&#160;Trugovou cigaretou jako rajská zahrada, začali na&#160;svatoštěpánské věži odbíjet poledne. Zvuk zvonů přivábil můj zrak a&#160;já jsem spočinul očima na&#160;útěšlivém čele věže, ozdobeném zlatoskvoucí královskou korunou. Ten pohled mi prozradil význam fotografova sdělení.</p>
		</div>
</body>
</html>