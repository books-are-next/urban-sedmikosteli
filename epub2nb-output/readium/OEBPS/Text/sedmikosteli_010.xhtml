<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-6</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-4" class="MLP-uroven2-kapitola">IV</p>
			<p class="MLP-citat">Den jako den. To zdání je pouhé,<br/>že budoucnosti jsme zas blíž.</p>
			<p class="MLP-dopis-podpis para-style-override-3">— O. Mikulášek</p>
			<p class="MLP-text-bez1radku">Mluvím o&#160;nynější době. Ví Bůh, jak tomu bylo dřív. On zná mou úlohu v&#160;celé té věci, všechny mé slabosti, má nepatrnost mu není cizí. Dovede rozlišit bílé od&#160;černého, dobro od&#160;zla, pravdu od&#160;chiméry. Já to nedovedu, nikdy jsem o&#160;sobě něco takového netvrdil. Nechtěl jsem s&#160;tím mít co společného, to všechno oni. Vybrali si mě a&#160;moc bych se divil, kdyby o&#160;tom Bůh nevěděl. To, oč jim šlo, mám přece od&#160;Něho. Co z&#160;toho plyne? To nejneuvěřitelnější: jejich záměr měl Jeho posvěcení.</p>
			<p class="MLP-text">Tak kdo jsem já, abych odolal?</p>
			<p class="MLP-text-bez1radku--12-0"><span>Zima byla na&#160;blátě a&#160;na&#160;sněhu, pořádně tuhá, listopad s&#160;prosincem se protáhly do&#160;března a&#160;i&#160;teď v&#160;květnu jsou rána, kdy cítíte staré mrazivé šlehy přes prsty. Ledové květy dávno opadaly z&#160;okenních tabulek, ale vítr, co je svál, se přihnal od&#160;strany půlnoční. Padlý květ střídá padlý list, je jaro, je podzim, jsou všechna období najednou. Podběl vykvetl v&#160;listopadu, uprostřed zimy se pod novou hradbou objevil červený mák. Ještě to potrvá, než se do&#160;přírody vrátí starý řád. S&#160;pomocí Boží tomu napomůžeme. Až za&#160;týden vykvetou šeříky, bude to dobré znamení.</span></p>
			<p class="MLP-text-bez1radku--12-0">Od&#160;policie mě vyhodili loni v&#160;létě, několik měsíců před krvavou patálií v&#160;kostele svatého Apolináře a&#160;jen několik dnů po&#160;tragické události na&#160;Nuselském mostě, kterou teď vypovím. Tenkrát <span>přišel</span> o&#160;život člověk, za&#160;jehož bezpečnost jsem ručil, i&#160;když dodnes si neumím představit, jak bych byl mohl tomu neštěstí zabránit. Vyšetřování trvalo týdny, kriminální policie váhala, jedná-li se o&#160;vraždu či sebevraždu a&#160;má-li případ převzít od&#160;města, a&#160;pak věc vyřešila po&#160;svém, obětí jednoho ze svých lidí. To jsem byl já. Zájem veřejnosti o&#160;letní kauzu nebyl valný a&#160;opadl docela, když apolinářský zvon ohlásil onoho slunného jitra konec starých časů. Či konec moderních časů? Možná že skončily již v&#160;den, kdy kyvadlo Času houpající se nad Prahou poprvé zaváhalo ve&#160;svém kmitu; v&#160;den, kdy zemřela inženýrka Pendelmanová.</p>
			<p class="MLP-text">V&#160;polovině července si mě předvolal náčelník kriminální policie. Vykonával jsem službu řadového strážníka a&#160;nespadal pod jeho pravomoc. Bylo to naše první setkání a&#160;nepatřilo k&#160;nejpříjemnějším. Když jsem vstoupil do&#160;jeho kanceláře v&#160;ústřední budově novoměstské policie, někdo už tam byl. Před velkým psacím stolem z&#160;dubového dřeva stál zády ke&#160;mně vysoký muž. Ohlásil jsem se a&#160;postavil se po&#160;jeho boku. Ani se na&#160;mě nepodíval a&#160;dál tiše rozprávěl s&#160;náčelníkem. Znal jsem ho od&#160;vidění, byl to kolega, který přešel ke&#160;kriminálce, když jsem dokončoval akademii. K&#160;policii nastoupil brzy a&#160;ve&#160;sboru sloužil pět let. Snad proto si troufl stát před nadřízeným v&#160;tak ležérním postoji. Kdybych byl tušil, kolikrát budu muset v&#160;příštích dnech snášet jeho neomalenosti, asi bych se hned omluvil a&#160;odešel.</p>
			<p class="MLP-text">Měl jsem trapný pocit, že jsem ty dva vyrušil při soukromém rozhovoru. Nebyli nadšení, že mě vidí. Náčelníkovi, kterého jsem takto zblízka viděl poprvé, mohlo být k&#160;padesátce, byl prostřední postavy, téměř holohlavý, s&#160;masitým, odpudivě poďobaným obličejem. Když mě vzal na&#160;vědomí, zvedl obočí a&#160;pokrčil rameny se slovy, že bude nejlepší, když bez okolků přejdeme k&#160;věci. Na&#160;tváři druhého muže jsem zahlédl úsměšek.</p>
			<p class="MLP-text">„Mé jméno jistě znáte,“ začal náčelník a&#160;vytáhl z&#160;kapsy saka bílý, perleťově lesklý, nejspíš hedvábný kapesník. „Ale aby nedošlo k&#160;žádnému nedorozumění: jsem plukovník Olejář a&#160;celé to tady řídím, což mi nedělá takové potěšení, jak si možná myslíte. Doufám, že se co nevidět stanete mým podřízeným.“ Odmlčel se a&#160;pomalu si rozprostíral kapesník v&#160;dlani. Pak si jím omotal ukazovák, zatímco ticho nepříjemně houstlo a&#160;stojící muž se nepřestával šklebit. „Patrně se vám doneslo, že od&#160;nás museli odejít čtyři lidé, a&#160;i&#160;když jim podvod, kterého se podle vyšetřovací komise měli dopustit, ještě nebyl úplně prokázán, k&#160;práci detektivů se nesmějí vrátit, dokud se neočistí před soudem.“ Olejář se zahleděl na&#160;prst v&#160;hedvábném kapesníku, jako by čekal na&#160;nějaké znamení. Zatím mluvil dál: „Dostali jsme úkol, kterého se běžně ujímají zkušení kriminalisté, ale protože je nás tak málo, nechal jsem si personálním oddělením vytipovat schopného pochůzkáře. Počítač vybral vás, i&#160;když o&#160;vás někteří velitelé nemají valné mínění.“ Levou rukou zvedl lejstro, které dosud leželo na&#160;stole, a&#160;pravou, s&#160;ukazovákem zabaleným do&#160;kapesníku, mi blahosklonně pokynul. „Přesto jsem si řekl, že to s&#160;vámi zkusím. Na&#160;mou žádost vás kdykoli uvolní. Budete pracovat tady s&#160;Junkem.“ Ukázal na&#160;muže vedle mne. „Seznamte se: nadporučík Junek má před povýšením, za&#160;výborné služby a&#160;za&#160;záchranu života dítěte obdržel od&#160;nejvyššího policejního ředitele pochvalu. Takové kádry tu potřebujeme, můžete se od&#160;něj učit.“ Než stačil doříct poslední slovo, vyřinula se mu z&#160;pravého ucha černá tekutina, hustá jako povidla. Nadskočil jsem leknutím, ale udržel jsem jazyk za&#160;zuby. S&#160;kamenným výrazem v&#160;tváři zachytil Olejář proud do&#160;připraveného kapesníku a&#160;přikryl si jím ucho. Chvíli počkal a&#160;potom si je ucpal zabaleným ukazovákem. Netušil jsem, co se děje, a&#160;zmateně pohlédl na&#160;Junka. Díval se někam za&#160;náčelníkovu hlavu, tvářil se jakoby nic a&#160;lehce se pohupoval na&#160;špičkách polobotek. Olejář s&#160;hlavou nakloněnou doprava a&#160;prstem zavrtaným v&#160;uchu kývl mým směrem: „Tady strážmistr je naše čerstvá posila, jeden z&#160;mála lidí ve&#160;sboru, kteří mají za&#160;sebou civilní vysokou školu. I&#160;když, pokud vím…“ Zvedl ke&#160;mně oči, pochybovačné a&#160;překvapivě soucitné. Bylo mi hrozně. Vyndal prst z&#160;ucha, prohlédl si ho, zmačkal špinavý kapesník do&#160;kuličky a&#160;upustil ho do&#160;odpadkového koše. Nato se téměř zuřivě rozkřikl: „I&#160;když jste nedostudoval! Prý si od&#160;ostatních necháváte… Jakže si to nechává říkat, nadporučíku? K.? Jak směšné! Stydíte se za&#160;své jméno, strážmistře? Pravda, k&#160;policistovi se příliš nehodí. Neuvažoval jste o&#160;změně? Ale já vám nic nenutím. Při styku s&#160;civilisty se stejně vykazujete číslem, tak je to jedno. Máte humanitní vzdělání a&#160;u&#160;nás jste prošel kursem psychologie. Klientka, kterou budete mít na&#160;starost, je trochu na&#160;nervy. Vyžaduje citlivý přístup. Asi mi to nebudete věřit&#160;– mně samotnému je to líto&#160;–, ale nikoho vhodnějšího než vás zrovna nemám. Potřebuji vás, strážmistře, a&#160;doufám, že mě nezklamete.“</p>
			<p class="MLP-text">„To máte ale špatné informace,“ řekl jsem, potlačuje hanbu a&#160;hněv. „Studoval jsem historii, a&#160;jak jste si jistě zjistil, nedopadlo to nijak slavně. Necítím se být k&#160;ničemu kvalifikován. Rád se zas vrátím do&#160;normální služby, pochůzky mi vyhovují. Potřebuji získat zkušenosti v&#160;terénu.“</p>
			<p class="MLP-text">Tímto rozhodným vystoupením, které překvapilo mě samotného, ale i&#160;poručíka Junka, takže mi věnoval postranní pohled plný nedůvěry, jsem náčelníka nepřesvědčil. „Ale jděte,“ řekl, „nesnáším falešnou skromnost. Víte, co by za&#160;takovou příležitost dali jiní? Neznám strážníka, který by kdykoli s&#160;chutí nevyměnil policejní uniformu za&#160;civilní pršiplášť. Nebo si nevážíte úkolu, kterým vás pověřuji? Je to vyznamenání pro vás pro oba.“ Přikývl jsem, neschopen dále odporovat.</p>
			<p class="MLP-text">S&#160;uspokojením po&#160;nás přejel pohledem a&#160;začal diktovat pokyny. V&#160;půli věty však stáhl tvář, jako by ho píchlo někde hluboko v&#160;útrobách, vytrhl z&#160;kapsy druhý hedvábný kapesník a&#160;přitiskl si ho na&#160;ucho&#160;– tentokrát levé. Věděl jsem už, co přijde, a&#160;podařilo se mi nehnout brvou.</p>
			<p class="MLP-text">Dnes si říkám, že kdyby se mi bylo udělalo zle, mohl mě Olejář úkolu zprostit. Unikl bych však tomu, co bylo uchystáno? Sotva.</p>
			<p class="MLP-text-bez1radku--12-0">Inženýrku Pendelmanovou pojilo s&#160;bývalým komunistickým režimem nepřímé, ale pevné pouto. Byla vdovou po&#160;funkcionáři ústředního výboru strany, náměstkovi někdejšího ministra práce a&#160;sociálních věcí. Dozvěděl jsem se, že krátce po&#160;Novém roce 1990 spáchal její muž, tehdy již odvolaný a&#160;zostuzený aparátčík, neobvyklou sebevraždu: vjel svou těžkou limuzínou na&#160;zamrzlou hladinu Orlické přehrady a&#160;zamířil přímo k&#160;výpusti, kde se led ne­utvořil. Auto se propadlo a&#160;zmizelo beze stopy. Následující noci přišel nový tuhý mráz a&#160;přehrada zamrzla celá. Vůz s&#160;mrtvolou zůstal pod ledem, vyprostili jej až za&#160;týden. Lidé, co u&#160;toho byli, vyprávěli, jak vojenská jednotka vysekala z&#160;hlubin přehrady ledový kvádr podobající se obrovitému skleněnému těžítku. Když vodní jeřáb kostku vytáhl, spatřil v&#160;ní přihlížející dav černý automobil a&#160;v&#160;jeho okénku strašlivou tvář; ústa se strnule usmívala a&#160;vypouštěla vír nehybných, velikých prázdných bublin.</p>
			<p class="MLP-text-bez1radku--12-0">Inženýrku Pendelmanovou mužova smrt nezlomila. Dál docházela na&#160;jistý úřad při městském zastupitelstvu, kde celý život pracovala, a&#160;po&#160;další tři roky se bránila nátlaku kolegů, kteří se snažili dostat ji pryč. Dřív se jí báli a&#160;podezřívali ji, že donáší Pendelmanovi. Když po&#160;změně poměrů toto nebezpečí pominulo, přestali skrývat nenávist a&#160;chtěli babiznu, jak jí říkali, vystrnadit. Nebylo to jednoduché, výborně se vyznala v&#160;zákonech. Nakonec přece jen odešla&#160;– poté, co si vymohla nadprůměrnou penzi. Odpočívat nemínila. Pendelman byl v&#160;mládí považován za&#160;talentovaného levicového básníka, po&#160;válce patřil k&#160;radikálům zakládajícím dělnická nakladatelství, a&#160;než přišlo kulturní zatmění osmačtyřicátého roku, stačil vydat tři sbírky svých veršů. V&#160;padesátých letech byl vězněn, po&#160;Gottwaldově smrti rehabilitován, do&#160;nejvyšší politiky se vyšvihl za&#160;normalizace. V&#160;té době také přestal s&#160;psaním, předtím mu však literární časopisy uveřejňovaly jednu báseň za&#160;druhou. Vdova Pendelmanová se rozhodla připravit posmrtný výbor z&#160;jeho díla a&#160;našla pro knihu nakladatele.</p>
			<p class="MLP-text">V&#160;létě minulého roku přišla oznámit, že ji někdo sleduje. Odbyli ji, ale přišla znova, když jí někdo rozbil kamenem okno. Byla to nevelká dlažební kostka, nechala ji na&#160;policii s&#160;žádostí, aby ji přezkoumali v&#160;laboratoři. Nebrali ji příliš vážně, ale museli uznat, že na&#160;celé věci je něco neobvyklého&#160;– pokud si vdova všechno nevymyslela. Bydlela ve&#160;čtvrtém patře činžovního domu na&#160;Pankráci, a&#160;podobná drobná dlažba se nikde v&#160;okolí nevyskytovala. Strefit se do&#160;okna v&#160;takové výšce vyžadovalo silnou a&#160;cvičenou ruku&#160;– anebo velké štěstí. Oběť byla přesvědčena, že jde o&#160;politickou perzekuci za&#160;manželovu minulost a&#160;o&#160;vyřizování starých účtů. Zavedli ji k&#160;náčelníkovi kriminálky a&#160;ten rozhodl, že má nárok na&#160;ochranu života a&#160;zdraví. Slíbil, že jí na&#160;měsíc přidělí dva ze svých lidí. Pak se uvidí. Pokud se během této doby výhrůžky obnoví, policie se začne případem intenzivně zabývat.</p>
			<p class="MLP-text">V&#160;laboratoři se pokusili sejmout z&#160;dlažební kostky otisky prstů. Zkouška to byla jen formální&#160;– dopředu bylo jasné, že se na&#160;otesaném kameni nic nenajde. Prohlédl jsem si přiloženou fotografii. Nebylo na&#160;ní nic zvláštního. Tvrdý kámen, nejspíš obyčejný druh křemene. Za&#160;řeč stálo jen jemné zelené žilkování.</p>
			<p class="MLP-text-bez1radku--12-0">Střídali jsme se s&#160;Junkem po&#160;týdnu, on se službami začal v&#160;sobotu dvacátého července, já jsem je měl ukončit čtyři neděle nato, po&#160;dvojím střídání. Zašel jsem s&#160;ním na&#160;pivo, abychom se lépe poznali a&#160;dohodli se na&#160;plánu spolupráce pro případ, že by se výhrůžky opakovaly nebo byl na&#160;klientku podniknut útok. Mluvil však hlavně o&#160;sobě, a&#160;to velmi otevřeně, až mě tím uvedl do&#160;rozpaků. Připili jsme si na&#160;tykání&#160;– měl jsem mu říkat Pavel. Požádat ho, aby mě oslovoval jen iniciálou, jsem se neodvážil. Řekl jsem mu celé své jméno. Kupodivu se dál tvářil přátelsky, ale když mi podával ruku na&#160;rozloučenou, neušel mi jeho skrytý úsměšek.</p>
			<p class="MLP-text">Byt byl plný slaměnek, žlutých, červených a&#160;hlavně fialových, všude vázy, sklenice a&#160;umělohmotné kelímky plné těchto květin bez vůně, slaměnky byly zastrkány i&#160;za&#160;rámy obrazů a&#160;mezi stránky svazků v&#160;knihovničce. Jejich přítomnost mě podivně uklidňovala, zatímco Junka přiváděla k&#160;zuřivosti.</p>
			<p class="MLP-text">Pendelmanová nám vyhradila komoru s&#160;malým okýnkem na&#160;zaneřáděný dvorek, tmavý úzký ajnclík zastavěný černými skříněmi plnými pánských obleků nemódního střihu a&#160;bizarních dámských toalet, šitých podle měnící se módy posledních čtyřiceti let. Z&#160;kapes, knoflíkových dírek a&#160;zpod límců těchto rób vykukovaly slaměnky. Připomněly mi česnek proti upírům. Když jsem se vdovy na&#160;všechny ty suché květy zeptal, řekla, že už jsou staré; když před lety zemřel Pendelman, někdo je poslal na&#160;její adresu ve&#160;velkých proutěných koších. Vzpomněla si, že jí to přišlo líto, protože koše přišly pozdě, bylo už po&#160;pohřbu. A&#160;tak si je nechala a&#160;na&#160;mužovu památku jimi vyzdobila byt. Jsou prý také dobré proti molům. Když jsem ten slaměnkový příběh vyslechl, otřásl jsem se odporem. Už tehdy mě napadlo, že ty květiny patřily jí, nikoli Pendelmanovi, ale tenkrát jsem ještě neuměl rozlišit náhodu od&#160;souvislosti.</p>
			<p class="MLP-text">Majitelka garderóby mě vyzvala, abych si po&#160;nebožtíku manželovi odnesl, co se mi zlíbí, že ji bude jen těšit, pokud to někdo ještě užije. Nebral jsem její nápady na&#160;vědomí, ale když jsem desátého srpna zazvonil u&#160;dveří a&#160;ohlásil se smluveným heslem, abych druhý&#160;– a&#160;naštěstí poslední&#160;– týden hrál nevítanou úlohu osobního strážce, přišla mi otevřít s&#160;jakýmsi oděvem přehozeným přes ruku. V&#160;předsíni se něčemu usmíval Pavel Junek a&#160;právě si zapínal své kožené sako. Nosil ho přes bílé tričko a&#160;spíš než jako policista v&#160;něm vypadal jako úspěšný mladý muž. Jak jsem se s&#160;ním mohl srovnávat? Inženýrka se tvářila nakvašeně a&#160;namísto pozdravu mi podala balík, který držela, s&#160;vysvětlením, že když to nechce Pavel (tykali si), mám si to vzít aspoň já. Ukázalo se, že je to světlý plášť do&#160;deště. Ten schopnější a&#160;zkušenější z&#160;jejích dvou bodyguardů jí nejspíš vykládal, jak se má oblékat správný detektiv, a&#160;ona nepochopila, že si dělá legraci.</p>
			<p class="MLP-text">Vycházeli spolu dobře. Uměl s&#160;ní o&#160;čemkoli zavést řeč, večer co večer s&#160;ní hrál člověče nezlob se a&#160;díval se s&#160;ní na&#160;televizi. Rozuměli si, měli stejné politické přesvědčení, Junkovi rodiče patřívali k&#160;stejně privilegované skupině jako Pendelmanovi. Když se společnost obrátila naruby, po&#160;rodinné váženosti a&#160;úctyhodnosti Junkových byla veta. Mladému muži to způsobilo ošklivé trauma, uniformu policisty mu oblékla zuřivost. Byl odhodlán k&#160;pomstě, zatím však nevěděl jaké.</p>
			<p class="MLP-text">Každý den jsem inženýrku Pendelmanovou doprovázel na&#160;nákupy jako cvičený pes. Večer vždy trvala na&#160;tom, že mi uvaří. Její pokrmy byly chutné, ale kupovala si jimi mé soukromí. Po&#160;večeři se snažila o&#160;společenskou konverzaci, ale mně tohle nikdy nešlo. Raději jsem mlčel. Od&#160;začátku ve&#160;mně tušila ideologického nepřítele. Kdykoli to šlo, uchyloval jsem se do&#160;svého pokoje a&#160;četl si v&#160;dějepisných knihách, které jsem si nosil s&#160;sebou. Uráželo ji to, lamentovala nad stavem společnosti, jejíž ochránci se místo zdokonalování ve&#160;střelbě učí o&#160;středověku. Několikrát řekla, že tak divného detektiva ještě neviděla, a&#160;vyslovila radost nad tím, že se toho nedožil manžel. Za&#160;jeho časů prý byli u&#160;policie jiní kabrňáci. Rozesmálo mě to a&#160;dal jsem jí za&#160;pravdu. Potom se mnou pár dní nemluvila. To mi vyhovovalo.</p>
			<p class="MLP-text"><span>Ke&#160;konci mého služebního podnájmu začala být vlídnější. Poslední, páteční večer jsem se s&#160;ní díval na&#160;televizi. Pila maďarské víno a&#160;přemluvila mě, abych si dal aspoň jednu sklenici. Zachutnalo mi, nechal jsem si nalít víckrát. Nejsem na&#160;alkohol zvyklý, nikdy jsem nebyl. Chvíli před jedenáctou jsem se přistihl, jak jí vyprávím o&#160;svých oblíbených koutech severních Čech a&#160;vysvětluji, co je to kastelologie. Vše, co jsem říkal, v&#160;ní budilo nadšení. Její zájem byl předstíraný, opilecká veselost hraná. Uvědomoval jsem si to, ale opojená lehkomyslnost nad tím mávla rukou. Nevzpomínám si, kdy jsem šel spát.</span></p>
			<p class="MLP-text">Probudil mě zvonek u&#160;dveří, ostrý jako střep vinné láhve. Své strašné selhání jsem si uvědomil hned, už ve&#160;chvíli, kdy jsem se s&#160;těžkou hlavou zvedal z&#160;kanape v&#160;přiděleném pokojíku. Vycítil jsem, že jsem v&#160;bytě sám, a&#160;nahlédnutí do&#160;vedlejší ložnice a&#160;do&#160;kuchyně to potvrdilo. Sáhl jsem do&#160;pouzdra pro pistoli a&#160;potmě se přikradl ke&#160;dveřím. Prudce jsem zmáčkl kliku, ale bylo zamčeno. To mě udivilo. Drnčení zvonku rázem utichlo a&#160;mně se trochu ulevilo. Vzápětí se ozvalo bušení na&#160;dveře, někdo vykřikl slovo policie. Ohlásil jsem se a&#160;vysvětlil situaci.</p>
			<p class="MLP-text">Po&#160;čtvrt hodině, během níž jsem střídavě pil vodu z&#160;kohoutku a&#160;pak zvracel do&#160;záchodu, někdo zvenčí vylomil zámek. Byl to poručík Junek. Vyzval mě, abych šel s&#160;ním. V&#160;tu chvíli jsem si připadal jako mukl; žertem jsem natáhl ruce, aby mi nasadil pouta. Ani se neusmál. Cesta naštěstí nebyla dlouhá.</p>
			<p class="MLP-text-bez1radku--12-0">Otáčela se ve&#160;vzduchoprázdnu kousek za&#160;prvním pilířem, visela na&#160;prádelní šňůře za&#160;krk, jako seschlá cibulka zapomenutá ve&#160;spíži. Rozednívalo se jen pomalu, při pohledu na&#160;světlo nuselských lamp v&#160;hloubce pod námi se zdálo, že vládne nejhlubší noc. Most se pravidelně zachvíval s&#160;každým vlakem, který nám zaduněl pod nohama, a&#160;za&#160;našimi zády svištěla auta v&#160;intervalech, jež se s&#160;přibývajícím světlem zkracovaly. Některá zvědavě zpomalila a&#160;dopravní policista je odháněl plácačkou jako dotěrné mouchy. Služební vozy stály zaparkovány před mostem, aby neblokovaly provoz. U&#160;chodníku v&#160;místě neštěstí stála jen sanitka. Maják na&#160;střeše kabiny nesměle poblikával a&#160;houkačka mlčela, zahanbená, vědomá si své zbytečnosti.</p>
			<p class="MLP-text-bez1radku--12-0">Mám být rád, že se to nebude vyšetřovat, tak mi to řekli, a&#160;přidali radu, abych okamžitě podal žádost o&#160;propuštění, bude zaručeně podepsána. Mám prý z&#160;pekla štěstí, o&#160;alkoholu se v&#160;protokolu neobjeví ani slovo, takovou ostudu si policie nemůže dovolit. Mou rezignaci podepsal sám Olejář a&#160;vzkázal mi, abych mu ve&#160;vlastním zájmu nechodil na&#160;oči. Prostřednictvím svého nadřízeného jsem ho požádal o&#160;rozhovor, ale neodpověděl. Celá věc mi byla od&#160;začátku podezřelá a&#160;dobře jsem věděl, že za&#160;podpis neúplného protokolu můžu být soudně stíhán, ale hrdinu jsem hrát nechtěl, bylo by to špatné představení. Oficiální verze zněla ve&#160;zkratce takto: sebevražda, jíž ostraha nemohla zabránit. Policistu zabezpečujícího ochranu před atentátem zamkla chráněná osoba ve&#160;vlastním bytě, zatímco spal. Dokazují to klíče v&#160;kabele, která zůstala ležet na&#160;chodníku nad místem neštěstí.</p>
			<p class="MLP-text">Jak se stará žena dostala přes dvoumetrové drátěné pletivo a&#160;proč se oběsila na&#160;prádelní šňůře, když stačilo vrhnout se do&#160;hlubiny, to nikdo nevysvětlil. Nikoho to příliš nezajímalo. Toho dne došlo pod Nuselským mostem k&#160;druhému neštěstí. Nějaká mladá žena stála u&#160;zábradlí několik hodin, aby si televizní reportéři v&#160;klidu připravili náčiní. Teprve potom skočila, večer to odvysílali ve&#160;zprávách, smrt v&#160;přímém přenosu se stala hitem okurkové sezony. Sebevraždě inženýrky Pendelmanové scházel mediální půvab. S&#160;vraždou by to jistě bylo jiné, ale policie toto vysvětlení odmítla.</p>
		</div>
</body>
</html>