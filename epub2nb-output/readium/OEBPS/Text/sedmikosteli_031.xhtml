<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-27</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-25" class="MLP-uroven2-kapitola">EPILOG</p>
			<p class="MLP-citat">Nač darmo spěchat? Zadrž marný let!<br/>Tu před zázrakem končí všechen chvat.<br/>Mrtvý den začal oči otvírat.<br/>A&nbsp;čas se vrací zpět.</p>
			<p class="MLP-dopis-podpis">— <span class="char-style-override-3">K. Kraus</span></p>
			<p class="MLP-text-bez1radku">Buď Bohu chvála, že je zima pryč, dlouhá, ledová a&nbsp;nekonečná, trvající bezmála sedm staletí. Na Nový rok a&nbsp;šest týdnů po&nbsp;něm jsem se zmítal v&nbsp;horečkách. Ustlali mi kdovíproč v&nbsp;červené chodbičce rytířova apartmá v&nbsp;bývalém hotelu Bouvines. Poddajné stěny skýtaly teplo a&nbsp;bezpečí, když jsem do&nbsp;nich bil hlavou, oplácely hebkým pohlazením. Celou dobu mě někdo krmil a&nbsp;ošetřoval, nejspíše Rozeta, a&nbsp;hluboce se stydím, že mě den co den nacházela v&nbsp;tak bědném stavu. Bez ustání jsem naříkal a&nbsp;většinou o&nbsp;sobě nevěděl. A&nbsp;přece ta zima skončila a&nbsp;já jsem jednoho dne vystoupil ven jako znovuzrozený.</p>
			<p class="MLP-text">Jaro se přivleklo se zpožděním, stromy vypučely až koncem dubna a&nbsp;teď, o&nbsp;měsíc později, teprve kvetou šeříky, pomalu, avšak štědře až rozmařile. Z&nbsp;Bouvines mě přestěhovali sem, jakmile jsem byl schopen pohybu, a&nbsp;rozsvícené bílé keře byly to první, co jsem spatřil z&nbsp;oken svého nového příbytku. Jak se té krásy zmocnit? Uchopit ji do&nbsp;dlaní, uschovat v&nbsp;kapse, přitisknout pod košilí k&nbsp;tělu? Taková krása umí člověka zle potrápit, je neslitovná, nemravná ve&nbsp;své netečnosti. Hledím na&nbsp;květy z&nbsp;okna, celé hodiny, voním k&nbsp;nim na&nbsp;dálku a&nbsp;hladím je v&nbsp;představách, nechávám si je nosit do&nbsp;pracovny a&nbsp;utápím tvář v&nbsp;jejich omamných mračnech, a&nbsp;kolikrát si tajně přeji stát se některou z&nbsp;váz a&nbsp;živit je ze svých hlubin.</p>
			<p class="MLP-text">Ke&nbsp;starému jménu mi přibylo nové: žertem, nikoli zlomysl­ným, mi studenti ze semináře říkají Dalimil. Stal jsem se totiž, a&nbsp;<span>přiznávám,</span> že tak trochu z&nbsp;nouze, kronikářem našeho malého světa. Tou činností by se měl zabývat nějaký mnich, ale protože tu mniši zatím nejsou, svěřil pán tento úkol mně.</p>
			<p class="MLP-text">Z&nbsp;oken Faustova domu, jenž je mi žalářem, příbytkem i&nbsp;pracovnou, se dívám na&nbsp;stranu půlnoční. Světlo oblévající náměstí je k&nbsp;malíři štědré: poránu mu chladivými prsty omývá mysl a&nbsp;zrak, vykreslujíc na&nbsp;sítnici dokonalé předlohy pro jeho neohrabanou ruku, zvečera mu rozverně proniká k&nbsp;srdci a&nbsp;lechtá mu tento orgán, v&nbsp;němž sídlí cítění.</p>
			<p class="MLP-text">Můj pán Matyáš mě nadále vodí po&nbsp;kostelech, pro jistotu zatím v&nbsp;poutech a&nbsp;s&nbsp;šátkem přes oči, a&nbsp;nepřestává naslouchat hlasům, jež ze mě hovoří. Největší hlad po&nbsp;vědění ukojil v&nbsp;podkroví karlovského chrámu, od&nbsp;té doby pro něj jen doplňuji postavy, stavby a&nbsp;krajiny. Ví, že to plátno, které maluji, nebude&nbsp;– nemůže být dokončeno. Proto mě nevyhledává tak často jako dřív. Jsem tomu rád; mám spoustu práce s&nbsp;iluminacemi kroniky, kterou píšu brkem a&nbsp;duběnkovým inkoustem a&nbsp;vybarvuji pestrými pigmenty. Jsem mistrem iniciál, mé propletené stvoly, lístky a&nbsp;květy, mezi nimiž vykukují příšery, si chodí prohlížet celé město. Jsem jejich, oni jsou mí. Kdyby k&nbsp;nám přišel potulný malíř a&nbsp;ucházel se o&nbsp;zakázku, vyhnali by ho. Pohleďte na&nbsp;tohle K&nbsp;– že je zvlášť povedené? A&nbsp;to zlacení! Postavíte-li písmeno na&nbsp;pravý bok, připomíná M. Natočené na&nbsp;levý pak vypadá jako W. <span>M jako</span> Mocker? W jako Wohlmuth? K&nbsp;jako…?</p>
			<p class="MLP-text">Staří mistři.</p>
			<p class="MLP-text">Co v&nbsp;kronice nedovedu popsat slovy, to vymaluji v&nbsp;iluminacích, někdy to dělám i&nbsp;naopak. Mám významné postavení, vděčím za&nbsp;ně Všemohoucímu, neboť On mě obdařil zpětnou jasnozřivostí a&nbsp;výjimečným vědomím o&nbsp;časech minulých. Bez znalosti dějin by nás sužoval zmatek. Dobrý pán Matyáš od&nbsp;nás na&nbsp;počátku dostal přízvisko Veliký, kterému jsme se zpočátku smáli a&nbsp;dnes je <span>vyslovujeme</span> <span>s&nbsp;největší</span> úctou a&nbsp;vážností. Vždyť je nám vzorem, nejpilnějším žákem našich předků a&nbsp;pravou rukou Prozřetelnosti. Nehodíš se pro vědu, nehodíš se pro praxi, možná se hodíš pro umění, řekl mi, když jsem se zotavil. (Tady se tomu však umění neříká.) To on ve&nbsp;mně objevil malířské nadání, a&nbsp;já mu za&nbsp;to věrně sloužím. Jak bych si také vydělal na&nbsp;chleba, až pán jednou nenajde upotřebení pro můj zpětný zrak? Na&nbsp;jiné řemeslo než písařské a&nbsp;malířské se nehodím a&nbsp;žádný z&nbsp;cechů by mě nevzal za&nbsp;tovaryše. Hrnčíři, řezníci, barvíři, šrotéři, bradýři, zlatníci, sedláři, dřevaři, bednáři, truhláři, krejčí, platnéři, porybní, sanytrníci, zvonaři, alchymisté, koželuhové, inkoustníci, švadleny, rybářky, mydlářky, lékárnice, slanečkářky, soukenice a&nbsp;domkářky si střeží své živobytí a&nbsp;nevpustí k&nbsp;sobě konkurenci ani za&nbsp;vysoký úplatek. Odměnou je jim poklidný život a&nbsp;hmotné zaopatření, <span>vždyť</span> nejeden z&nbsp;nich je již majitelem několika domů. Čas dnes plyne pomalu&nbsp;– čas dnes plyne dobře.</p>
			<p class="MLP-text">Největší náměstí na&nbsp;světě, jež od&nbsp;rána do&nbsp;noci ohledávám zvědavýma očima, je nově ustrojené, a&nbsp;když říkám nově, míním tím, že byla dokonale zrekonstruována jeho podoba ze čtrnáctého století. Horní Nové Město pražské alias Sedmikostelí zvítězilo nad odvěkou lidskou bořivostí: odteď se tu nic nezmění, konečně zůstane kámen na&nbsp;kameni. Jak přikázal císař Karel, všechny budovy budou brzy jen z&nbsp;kamene, o&nbsp;jednom poschodí s&nbsp;vysokým krovem, klenuté sklepy, někdy podloubí, a&nbsp;vzadu dlouhé úzké zahrádky na&nbsp;domácí zeleninu. Jen s&nbsp;půdorysem ulic bude potíž: zkušenost minulých časů ukázala, že přímky svádějí pošetilce k&nbsp;rychlé jízdě a&nbsp;přivolávají neštěstí. Naše předhusovské bratrstvo se na&nbsp;rozdíl od&nbsp;zbytku lidstva nechává poučit dějinami a&nbsp;hodlá protkat město osvědčenými úzkými uličkami a&nbsp;lomenými zatáčkami, temnými průjezdy a&nbsp;nečekanými nárožími. Ať jezdec či pěší, každý zvolní tempo v&nbsp;úctě před kamenným městem.</p>
			<p class="MLP-text">Nevím, jak to dnes vypadá za&nbsp;městskými branami, dosud jsem tam nebyl. Sedmikostelí chrání kamenné hradby se zubatým <span>cimbuřím</span> a&nbsp;pět opevněných bran; největší je Svinská, její prapory jsou vidět ze všech koutů našeho malého světa. Hradby nezabrání jedovatým plynům, aby k&nbsp;nám pronikaly z&nbsp;oblastí, kde doposud používají nepřirozené dopravní prostředky, ale aspoň budí respekt a&nbsp;odrazují vandaly a&nbsp;jiné neznabohy. Ti venku si zase stěžují na&nbsp;zápach z&nbsp;našich hnojišť a&nbsp;splaškových struh; občas jim pošleme pár trakařů prakem přes cimbuří. Kanalizaci jsme zrušili už v&nbsp;zimě, její podzemní tunely využíváme jako zbrojnice a&nbsp;sklady. Až dojde k&nbsp;válce se Starým Městem&nbsp;– soudím, že se tak stane, než se rok sejde s&nbsp;rokem&nbsp;–, povede podzemím úniková cesta k&nbsp;řece.</p>
			<p class="MLP-text">Na&nbsp;protější straně náměstí, vedle radnice, stojí Nová brána, s&nbsp;podsebitím, střílnami a&nbsp;devíti věžičkami s&nbsp;praporci v&nbsp;barvách našeho pána. Každý, kdo jí projede, pocítí nad hlavou moc gotického oblouku; když pak vstoupí do&nbsp;našeho města, chová se jako beránek.</p>
			<p class="MLP-text">Před radnicí vztyčili zbrojnoši pranýř a&nbsp;je to vskutku účinný vynález, jak přivést tvrdohlavého měšťana k&nbsp;rozumu. Existuje dokonce seznam hříšníků čekatelů. Vedle pranýře stojí šibenice, zatím jen pro výstrahu.</p>
			<p class="MLP-text">Nájezdníci tu byli několikrát. Projížděli se v&nbsp;okolovaných krabicích po&nbsp;náměstí a&nbsp;ohrožovali naše lidi. Také si je fotografovali&nbsp;–dokud jim ty jejich mašinky na&nbsp;obrázky nebyly roztlučeny před očima. Pokud Sedmikostelští takového ptáčka dopadli, zpohlavkovali ho a&nbsp;zavřeli na&nbsp;pár nocí do&nbsp;klády. Vůz, pomalovaný ďábly, shořel na&nbsp;hranici. Kovové části si odnesli kováři, aby je roztavili a&nbsp;ukovali z&nbsp;nich meče a&nbsp;mříže.</p>
			<p class="MLP-text">Jednou se stalo neštěstí. Malou bránou z&nbsp;Ječné, v&nbsp;jarmareční den otevřenou, se na&nbsp;Dobytčí trh vřítilo auto, oslňovalo kupce elektrickými reflektory a&nbsp;usilovalo jim o&nbsp;život. Připletlo se mu do&nbsp;cesty dítě&nbsp;– bylo na&nbsp;místě mrtvé. Řidič chtěl ujet, ale od&nbsp;slanečkárny, nového traktu domů uprostřed rynku, se přihnal pekař, říkáme mu Martin Houska, a&nbsp;mrštil do&nbsp;okénka vražedného stroje svou sázecí lopatu. Snadno ho prorazil. Vůz dostal smyk a&nbsp;zastavil, řidič se vypotácel ven, tvář zbrocenou krví, sténal, mluvit nemohl pro přeraženou sanici. Troufalost ho však neopustila. Zamával paží a&nbsp;měl v&nbsp;ní revolver, zastaralou, ovšem stále účinnou zbraň, a&nbsp;tu teď zvedl, krátce zalícil a&nbsp;střelil pekaře do&nbsp;prsou. Tu se z&nbsp;radniční věže snesla na&nbsp;vetřelce sprška šípů; jeden mu rozerval rameno, druhý provrtal bok. Vrhli se na&nbsp;něj měšťané, ale oproti všeobecnému očekávání ho neubili. Odvedli ho na&nbsp;pranýř a&nbsp;zamkli do&nbsp;klády. Nazítří mu vyloupli oči, neboť oči dopustily zabití dítěte, které měly střežit. Další den mu probili hřeby pravou nohu, protože tou šlapal na&nbsp;plynový pedál, primitivní zbraň pohanského dávnověku. A&nbsp;třetí den mu řeznickou sekerou usekli ruce, protože ony byly pravými vražedkyněmi, třímajíce volant. Cizák vykrvácel. Sám jsem ten incident neviděl, byv zaneprázdněn v&nbsp;Emauzích, ale to ukrutné divadlo bez soudce a&nbsp;bez kata mělo celý sbor přihlížejících, mezi nimi pány konšely v&nbsp;oknech radnice. Netroufli si zasáhnout. Pekař se ze zranění vylízal, odvarem z&nbsp;podbělu ho vyléčila mastičkářka, ona malá paní z&nbsp;počátku příběhu. Martin byl jmenován pomocným hejtmanem. Též automobil byl potrestán: propíchli mu gumy, vykopali světla a&nbsp;vytrhli řadicí páku. Spolu s&nbsp;řidičovýma rukama ji pro výstrahu přibili na&nbsp;odvrácenou stranu Nové brány, čelící milovníkům pořádků dvacátého století. Od&nbsp;té doby se k&nbsp;nám nikdo vytahovat nepřijel.</p>
			<p class="MLP-text">O&nbsp;sobotách se koná rybný, vaječný a&nbsp;obecný trh, masný též o&nbsp;čtvrtcích. Kramáři a&nbsp;šmejdíři vystavují své zboží i&nbsp;ve&nbsp;dnech půstu, konšelé jsou vlídní a&nbsp;trestají zřídka. Kvete obchod s&nbsp;dobytkem. Po&nbsp;zboření domů, jejichž parcely císař Karel nevytyčil a&nbsp;pro které nemáme upotřebení, přibude pastvin. Pod hradbami se zelená vinná réva a&nbsp;v&nbsp;létě budeme poprvé sklízet obilí z&nbsp;našich políček.</p>
			<p class="MLP-text">O&nbsp;nedělích chodím na&nbsp;mši do&nbsp;Emauz, ty mám nejblíž, a&nbsp;párkrát jsem byl u&nbsp;Svatého Václava, mají tam dobrého kanovníka. Jednou týdně za&nbsp;mnou zajde Netřesk zahrát si triktrak. Churaví, doktoři medicíny a&nbsp;apatykáři, co bydlí v&nbsp;přízemí pode mnou a&nbsp;vzadu za&nbsp;domem obdělávají bylinkářskou zahrádku, mu nedávají valně času. A&nbsp;tak, otáčeje při hře přesýpací hodiny, mě starý profesor připravuje na&nbsp;život s&nbsp;Lucií, mladou ženou s&nbsp;ustaraným čelem a&nbsp;<span>nahořklým </span>úsměvem. Je to od&nbsp;něho hezké. Slíbil jsem mu, že až odejde na&nbsp;věčnost, budu dobrým otcem jeho dceři.</p>
			<p class="MLP-text">Lucie mě navštěvuje v&nbsp;jeho společnosti, jak se na&nbsp;ženu sluší. Když ke&nbsp;mně zvedne své chytré šedé oči, vidím v&nbsp;nich melancholii a&nbsp;důvtip, dokonce příslib něhy, a&nbsp;pak si s&nbsp;úžasem uvědomím, že jedinou nedokonalostí této krásné ženy, mé pozemské snoubenky, je její dosažitelnost. Bývá mi teskno.</p>
			<p class="MLP-text">Ráda poslouchá (či možná jen předstírá zájem?), když vyprávím o&nbsp;jednorožci, kterého nikdy neviděla a&nbsp;jehož já vídám často, aniž bych o&nbsp;to stál. Jak lhostejní býváme ke&nbsp;svým darům! Za&nbsp;středověce stříbrných úplňků, které už nehasnou za&nbsp;výbojkami pouličních lamp, se neokované zvíře toulá v&nbsp;okolí domu a&nbsp;zvedá na&nbsp;pozdrav svůj vřetenovitý roh. Rozumíme si. Až mě pán ožení, jednorožec zmizí navždy. Zatím však přichází a&nbsp;umí se vlichotit mé marnivosti.</p>
			<p class="MLP-text"><span>S&nbsp;prvním troubením ponocného odkládám brk i&nbsp;štětec, za&nbsp;svitu loučí a&nbsp;lojových lamp pracovat nedovedu. Ve&nbsp;zbytku světla chvátávám k&nbsp;oknu popatřit na&nbsp;náměstí, kam zvečera přichází v&nbsp;doprovodu suity Matyáš Veliký, aby si obhlédl postup stavebních prací. Někdy s&nbsp;ním chodí Rozeta, občas mě potěší krátkým zamáváním a&nbsp;tím podivným přímým pohledem, jenž mě doposud nepřestal udivovat; pohledem, jenž o&nbsp;jejím nitru neprozrazuje vůbec nic. Když ji maluji, halím jí obličej v&nbsp;průsvitný závoj, splývající jí ze složitého účesu na&nbsp;prsa. Znám její strašné tajemství, a&nbsp;přece jí nikdy neporozumím. Utěšuji se sněním o&nbsp;černém andělovi; bude mou nevěstou, až spolu přijdeme do&nbsp;očistce.</span></p>
			<p class="MLP-text">Stejně jako Rozeta, i&nbsp;Matyáš náleží vyššímu řádu. Rytíř se strojí skvostně, nosí volné červené roucho a&nbsp;silný kožený pás, na&nbsp;němž se houpe vévodský meč, vykládaný acháty a&nbsp;vltavíny. Šperky krášlený šat jeho družky, modrý nebo černý, s&nbsp;nízkým pasem, širokými rukávy a&nbsp;zlatým řetízkem se zvonečky kolem beder, splývá až na&nbsp;zem. Mé vlastní oblečení je skromné: hrubá halena, úzké nohavice, škorně s&nbsp;módně protáhlou, nikoli však nepřiměřenou špičkou. Nepovyšuji se nad svůj stav&nbsp;– jsem s&nbsp;ním smířen a&nbsp;spokojen.</p>
			<p class="MLP-text">Mnohokrát jsem je zvěčnil v&nbsp;iluminacích, v&nbsp;nichž přebírám tvarosloví vysokých chrámových oken, které jsou panu rytíři tak milé, a&nbsp;bujně je zdobím květinovými motivy. Jednou jsem Matyáše s&nbsp;Rozetou vymaloval jako Adama a&nbsp;Evu a&nbsp;dovolil si zažertovat na&nbsp;účet pana Prunslíka, našeho nejvyššího komořího, vypodobniv ho jako hada; jindy jsem je uspořádal jako svatou rodinu ve&nbsp;chlévě, vévodu jako Josefa, paní jako Marii, a&nbsp;děťátku, k&nbsp;němuž se oba sklání, jsem propůjčil svoji podobu. Vím, byl to hřích, avšak už jsem se vyzpovídal a&nbsp;na&nbsp;znamení pokání slíbil faráři připravit návrhy nových vitráží pro slovanský klášter.</p>
			<p class="MLP-text"><span>Za&nbsp;jasných podvečerů čekám na&nbsp;západ slunce. Musím se hodně vyklonit z&nbsp;okna, abych v&nbsp;červených paprscích rozeznal vížku paláce Bouvines, dnes prozatímního vévodského sídla. Na&nbsp;tři veletucty sáhů vlevo ční nad střechami jiná věž: hrádek císaře Václava, budovaný na&nbsp;starém místě. Nemohu se dočkat, až se slunce zableskne na&nbsp;jeho cimbuří a&nbsp;pan Matyáš mě pozve na&nbsp;návštěvu do&nbsp;svého nového domu.</span></p>
			<p class="MLP-text">Pohled mému srdci nejmilejší skýtá rozrůstající se staveniště za&nbsp;velkou, umně tesanou kašnou, kam si řemeslníci a&nbsp;hospodyně chodí s&nbsp;vědry a&nbsp;se džbány pro vodu. Jako Fénix z&nbsp;popela tu z&nbsp;trosek byvšího parku vyrůstá kaple Božího těla, navlas taková, jaká tu byla. Stane tu jako nejryzejší symbol naší změněné doby. Stavební huť nevede nikdo jiný než mistr Záhir. Poté co přežil svou popravu, rytíř se otázal Rozety, zda mu neudělí milost. Váhala jen okamžik. Inženýr si na&nbsp;nové poměry rychle zvykl a&nbsp;zdá se, že mu jeho stav příliš nevadí&nbsp;– ve&nbsp;zbylých sedmi kočičích životech už nebude chodit, je z&nbsp;něho chromý kocour. Čtyři tovaryši ho přenášejí po&nbsp;staveništi v&nbsp;nosítkách a&nbsp;nebývá v&nbsp;nich nikdy sám. Vymaloval jsem ho&nbsp;– vidíte?&nbsp;– v&nbsp;náruči krásné lazebnice.</p>
			<p class="MLP-text">Zatímco se na&nbsp;náměstí staví, mše se slouží v&nbsp;provizorní stavbě dřevěné, jež chrání zlatý oltář z&nbsp;petropavlovského chrámu na&nbsp;<span>Vyšehradě.</span> Naši lidé vedení pánem jej nedávno vytáhli ze dna řeky, vévoda tím stvrdil své svaté právo vládnout. Už nyní putují k&nbsp;oltáři zástupy zbožných Pražanů a&nbsp;před týdnem se mu byl poklonit olomoucký arcibiskup.</p>
			<p class="MLP-text">Pod sluncem není nic nového a&nbsp;nikdy nebude. Vraťme se k&nbsp;prověřenému, je nejvyšší čas. Jsme vyznavači starých cest — cest vedoucích zpátky. Naši přátelé v&nbsp;Písku, Kutné Hoře, Úštěku, Českém Dubu, Sezimově Ústí a&nbsp;Jindřichově Hradci jdou s&nbsp;námi. Když se Bůh slituje, navrátí do&nbsp;náruče středověku celou zemi. Novověk končí, vzdejme slávu Hospodinu a&nbsp;moudrému vládci Matyášovi. Kdyby jich nebylo, zřítíme se do&nbsp;zkázy spolu se zbytkem lidstva&nbsp;–  ve&nbsp;chvíli poslední v&nbsp;nás probudili vnitřní zrak, obrátili náš pohled zpátky. Jen s&nbsp;touto vyhlídkou přečkáme apokalypsu, jen s&nbsp;touto vírou pronikneme do&nbsp;nového rajského věku, krásného a&nbsp;blahoslaveného čtrnáctého století.</p>
<p class="MLP-text"><br/></p>
			<p class="MLP-text-uprostred">KONEC</p>
			<p class="MLP-text-uprostred para-style-override-1"><span></span></p>
		</div>
</body>
</html>