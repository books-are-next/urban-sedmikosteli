<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-8</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-6" class="MLP-uroven2-kapitola">VI</p>
			<p class="MLP-citat">Odmykám v&#160;domě U&#160;Sirény<br/>odmykám U&#160;Tří jelenů<br/>A&#160;kdosi stojí v&#160;temné chodbě<br/>a&#160;volá jméno po&#160;jménu</p>
			<p class="MLP-dopis-podpis para-style-override-3">— K. Šiktanc</p>
			<p class="MLP-text-bez1radku">Náhlá svoboda mě zastihla nepřipraveného. Jezdit na&#160;zahraniční stáže, učit se z&#160;pramenů doposud zapovězených, moci si zorganizovat studium podle vlastních plánů, to všechno uvedlo mé spolužáky v&#160;nadšení, které jsem nedokázal sdílet. Ucítili příznivý vítr a&#160;nastavili mu plachty odvahy a&#160;činorodosti; já jsem si jím nechal zpřelámat stěžně. Pokojík v&#160;podnájmu na&#160;Proseku sice umožňoval dobré soustředění, ale dostavovalo se zřídka. Většinu času jsem ztratil činností povýtce neakademickou: sněním o&#160;časech před příchodem novověku, kdy člověk měl ve&#160;společnosti přidělené pevné místo, a&#160;to tam, kde se narodil, všechnu zodpovědnost za&#160;směr svého života přenechával lennímu pánu, panovníkovi a&#160;Bohu a&#160;hleděl si toho, aby se vyvaroval hříchu. Neměl jsem proč křepčit s&#160;ostatními, oslavující aspiranti absolutoria z&#160;marxistických věd mi sice nevadili, ale nadále jsem s&#160;nimi nechtěl a&#160;ani neuměl nic mít. Ostré slunce po&#160;náhlém vyjasnění mě oslepovalo a&#160;zahánělo zpátky do&#160;útěšně stinných kavern včerejška.</p>
			<p class="MLP-text">Jednoho předjarního dne jsem ve&#160;velké aule fakulty vyslechl přednášku o&#160;významu Starého zákona pro společnost přecházející z&#160;druhého do&#160;třetího tisíciletí. Přednesl ji jistý páter Florian, farář z&#160;kostela Panny Marie na&#160;Slupi, kněz ilegálně vysvěcený v&#160;cizině, znalec středověké teologie. Vzdělaností se mu v&#160;Praze nikdo <span>nevyrovnal.</span> Jeho řeč, především myšlenka nutnosti přehodnotit klíčové pojmy jako zločin a&#160;trest, mne tak zaujala, že jsem se zapsal na&#160;jeho semináře z&#160;křesťanské etiky a&#160;stal se jejich aktivním účastníkem. Brzy nato jsem pátera Floriana navštěvoval v&#160;jeho bytě, půjčoval si od&#160;něj literaturu a&#160;vášnivě o&#160;ní diskutoval. Věřil jsem, že začínám věřit v&#160;Boha. Byl jsem přesvědčen, že On mi milostivě seslal učitele, jehož jsem kdysi ztratil ve&#160;starém dějepisáři Netřeskovi.</p>
			<p class="MLP-text">Následující léto jsem strávil v&#160;Praze, abych byl Florianovi nablízku, naslouchal mu a&#160;pokoušel se mu oponovat, protože to od&#160;svých žáků jako prozíravý pedagog očekával. Chválil mě. Žádný student se prý neumí ptát jako já; žádný nechová takový nesouhlas se stavem světa; žádný nemá mé odhodlání světa se zřeknout. Tříbil si na&#160;mně důvtip, často obhajoval světské poklesky před mými puritánskými odsudky. Začal jsem si tajně přát, aby mě Florian vyzval ke&#160;studiu bohoslovectví. Sám jsem se nepřiměl vyslovit takovou myšlenku nahlas, ani doma jsem o&#160;tom nemohl ceknout, protože bych byl matce za&#160;blázna. Ale Florianova vnímavost mě vyslyšela. Za&#160;pár týdnů mezi řečí prohodil, že bych se možná hodil za&#160;kněze, a&#160;tato pobídka stačila. Začal jsem se hotovit k&#160;novým studiím a&#160;učitel mě připravoval na&#160;přijímací pohovor. Záhy zjistil, co jsem se mu zatím neodvážil říci: že jsem nekřtěnec. Bylo zapotřebí to co nejdříve napravit. Smluvili jsme se, že mě pokřtí on sám, a&#160;to dvacátého čtvrtého září, na&#160;Jaromíra, v&#160;den, kdy můj otec slaví svátek. Chtěl, abych se s&#160;ním usmířil a&#160;sám ho požádal, aby u&#160;toho byl. Věděl, že to bude ta nejtěžší a&#160;nejprůkaznější zkouška mé připravenosti stát se knězem.</p>
			<p class="MLP-text">Trvalo mi měsíc, než jsem otci napsal. Odhodlal jsem se pouhý týden před plánovaným křtem. Odnesl jsem list na&#160;poštu a&#160;šel se pochlubit faráři. Nebyl doma. Odpoledne mi zatelefonoval jeden z&#160;jeho posluchačů&#160;– z&#160;nemocnice na&#160;Karlově náměstí. Mluvil o&#160;vloupání do&#160;kostela Panny Marie, o&#160;pokusu ukrást oltářní obraz a&#160;vyřezávanou gotickou madonu, o&#160;nečekané srážce s&#160;knězem, který se v&#160;chrámu potmě modlil a&#160;bezděčně lupiče vyplašil. Ten ho zbil železným sochorem na&#160;páčení dveří, rozbil mu hlavu. Lékaři dávali naději, která byla horší než oznámení smrti: páter Florian přežije, ale do&#160;konce svých dní už neodslouží mši ani nepromluví jediné rozumné slovo.</p>
			<p class="MLP-text">Utíkal jsem na&#160;poštu a&#160;vyžádal si dopis zpět. Musel jsem vypadat strašně, protože mi bez řečí vyhověli. Vyrval jsem jej úřednici z&#160;ruky a&#160;před jejíma užaslýma očima ho roztrhal. Tak skončil pokus sblížit se s&#160;otcem.</p>
			<p class="MLP-text">Na&#160;fakultu jsem šel už jen jednou&#160;– ukončit studium. Rozepsanou diplomovou práci jsem nedokončil, k&#160;závěrečným zkouškám jsem se nepřihlásil. Trvali na&#160;tom, že mi do&#160;indexu zapíší alespoň osm uzavřených semestrů. Svolil jsem s&#160;pokrčením ramen. Vyšel jsem z&#160;fakulty a&#160;zamířil na&#160;Mánesův most. Tam jsem se nadýchl čerstvého vzduchu a&#160;pozvedl pohled ke&#160;katedrále. Pak jsem vytáhl z&#160;kapsy index a&#160;hodil ho přes zábradlí. Byl lehký, pár svázaných počmáraných papírků s&#160;razítky, téměř nic. Čtyři roky studia. Chvíli plachtil ve&#160;větru, než se rozevřený položil na&#160;hladinu. Četba pro ryby.</p>
			<p class="MLP-text-bez1radku--12-0">Se zájmem o&#160;jakékoli další studium se vytratily poslední zbytky zájmu o&#160;světský život, byl jsem vším zhnusen. Abych utekl vlastním myšlenkám, vandroval jsem po&#160;městě od&#160;Těšnova k&#160;Výtoni a&#160;od&#160;Bojiště k&#160;Žofínu a&#160;s&#160;černým závojem melancholie před očima si měřil metropoli, to, co určuje a&#160;utváří její tělesnou schránku: její domy. Na&#160;Novém Městě jsou všechny církevní stavby staré a&#160;všechny světské stavby nové, radnice je výjimka potvrzující pravidlo. Do&#160;kostela jsem v&#160;té době už nechodil, ale dobře jsem si všiml, že chrámům se žádný z&#160;domů nevyrovná; zatímco staré budovy, křehké a&#160;zranitelné sběratelské kousky, mají obrovskou hodnotu a&#160;dělají Prahu Prahou, budovy stářím sotva přesahující sto let jsou průmyslově vytvořené předměty denní spotřeby a&#160;mohou stejně tak dobře stát v&#160;Chrudimi nebo v&#160;Ústí nad Labem, všude stejně rozlehlé, stejně pohodlné, stejně neplodné. Architekti šesti století pošlapali záměry zakladatele Nového Města, přímo jsem cítil jejich zlobu, pramenící z&#160;nedostatku pokory, jejich malicherný vzdor proti předkům, jejich mstu za&#160;to, že úrovně stavitelství čtrnáctého století může dosáhnout jen pár nejtalentovanějších. Upřímně jsem tyto novodobé architekty nenáviděl&#160;– neboť oni měli své učitele, dokonce ty nejlepší z&#160;nejlepších. Gotičtí stavitelé se jako jediní vzepřeli diktátu antiky, přišli se stylem, který dokázal nemožné: v&#160;lidských příbytcích znázornil vítězství ducha nad hmotou. Ve&#160;všech předchozích i&#160;následujících obdobích tomu bylo opačně. Napadlo mě, že svět se nemusel dočkat selhání modernosti v&#160;apokalypse dvacátého století, kdyby si byl ponechal svůj středověký stavební sloh. Zločin by se tak zajisté nestal součástí všedního dne&#160;– jako jím nebyl za&#160;krále Karla IV.&#160;–, nepojídali bychom ho jako černou hostii od&#160;moderátorů televizních zpráv. Nebyla by žádná televize. Nebyla by moderní architektura. Lidé jako páter Florian by nemuseli umírat rukou neznabohů.</p>
			<p class="MLP-text">Ale historie šla jinudy, s&#160;tím se nedalo nic dělat. Ve&#160;světě, jejž jsem pozoroval kolem sebe, jsem nechtěl žít, ale ani s&#160;tím jsem nic nesvedl. A&#160;přece jsem cítil potřebu něco vykonat. Nějak se vzepřít řádu, který jsem považoval za&#160;špatný, zvrácený, vražedný. A&#160;tak jsem připadl na&#160;myšlenku dát se k&#160;policii. Sám jsem se tomu smál, při představě sebe sama v&#160;uniformě, jak se zbraní za&#160;pasem chráním všechny ty zaslepené zabedněnce žijící v&#160;litovaném městě, jsem propadal záchvatům smíchu tak bezmocně černého, až jsem v&#160;něm nalezl východisko z&#160;věčné zasmušilosti své duše. Fantazie mi najednou nedala spát: jestliže se všichni tak ochotně chápou nevídaných příležitostí, jež jim nové poměry nabízejí, proč bych se jich nezmocnil taky? Ovšem jinak a&#160;po&#160;svém.</p>
			<p class="MLP-text"><span>Jedna výhoda byla v&#160;tom, že jako policista bych unikl povinnosti vojenské služby, která mi hrozila každým dnem, ale to nejdůležitější pro mě bylo zvýšené ohrožení života, do&#160;něhož se, jak jsem se domníval, určitě dostanu. A&#160;umínil jsem si, že se stanu šíleným vzorem našemu pořádkovému sboru, švejkem naruby, zélótou v&#160;</span><span>policejním</span><span> stejnokroji. Nechtěl jsem žít, ovšem neměl jsem odvahu ani odhodlání se vším skončit. Nasadit život za&#160;druhého člověka, to bylo něco jiného. Chtěl jsem riskovat, najednou jsem zatoužil pobavit se na&#160;vlastní účet, přesvědčit se, co ve&#160;mně je, ať je to třeba to poslední, co se o&#160;sobě dozvím. Nastavit kůži a&#160;vzorově o&#160;ni přijít&#160;– není to geniální alibi pro toho, kdo žil s&#160;pocitem, že se narodil v&#160;nesprávné době?</span></p>
			<p class="MLP-text">Tato naivita, jíž se nedala upřít jistá vynalézavost, mě přivedla do&#160;stavu nového veselí. Už dlouho mě má bytná takto neviděla a&#160;nyní došla k&#160;přesvědčení, že jsem se pomátl. V&#160;této náladě jsem se přihlásil v&#160;policejním náborovém středisku pro druhý pražský obvod. Bez výhrad mě přijali a&#160;stanovili datum nástupu do&#160;akademie. Když jsem se policejnímu lékaři přiznal, že jsem v&#160;poslední době měl potíže s&#160;alkoholem, se smíchem mě ujistil, že to ze mě u&#160;nich vymlátí.</p>
			<p class="MLP-text">Výcvik mi prospěl, i&#160;když toho tam ze mě vymlátili víc, než jsem chtěl. A&#160;v&#160;ničem jsem nevynikl. Při střelbách z&#160;pistole ohrožovaly mé roztřesené ruce ostatní střelce, autoškolu jsem musel přerušit poté, co jsem na&#160;ucpané křižovatce opustil v&#160;rozrušení vůz. Lépe mi šla cvičení v&#160;komunikaci, hůře fyzická příprava a&#160;boj muže proti muži. Spolu s&#160;ostatními jsem absolvoval všechny disciplíny, avšak praxi jsem se vyhýbal, kdykoli to jen šlo: z&#160;blízkosti potících se mužských těl se mi dělalo nanic, cítil jsem z&#160;nich odér brutality a&#160;zabijáctví. Už jen tím pachem mě soupeři vyháněli z&#160;ringu, své ústupy jsem omlouval jednou alergickými záchvaty, podruhé náhlým krvácením z&#160;nosu. Moji budoucí kolegové mi naháněli strach, mučil jsem se představami, co jejich zuřivost dokáže natropit. Tak snadno se vymkne z&#160;područí soucitu, svědomí a&#160;zdravého rozumu! Kohout, býk, beran a&#160;pes, to byly čtyři kategorie, do&#160;kterých jsem řadil bojovníky na&#160;smrdutých žíněnkách, sleduje je z&#160;povzdálí s&#160;kapesníkem u&#160;nosu. Už se mi vůbec nezamlouvalo, že se mám z&#160;vlastní vůle stát jedním z&#160;nich.</p>
			<p class="MLP-text">Cestu k&#160;ostatním mi opět, jako už tolikrát předtím, zahradilo mé jméno. Jak jsem předpokládal, brzy se stalo terčem vtipů. Někteří kadeti sice vyšli vstříc mému přání a&#160;oslovovali mě K., ale ani ti mě nebrali vážně. Sebevědomí se znovu začalo někam vytrácet, unikalo mi jako voda mezi prsty.</p>
			<p class="MLP-text"><span>Aby toho nebylo dost, vysloužil jsem si stejnou přezdívku jako před lety na&#160;studentské koleji. Stalo se to čirou náhodou, ale když na&#160;to teď myslím, napadá mě, že jsem si to zavinil sám. Od&#160;školních let jsem nenáviděl hromadné sprchování, při pohledu na&#160;nahé spolužáky jsem si nedokázal nevybavit hromadnou exkurzi na&#160;jatka a&#160;hned po&#160;ní scény z&#160;dokumentárních filmů o&#160;Osvětimi. A&#160;když už přece jen nebylo vyhnutí, sprchoval jsem se s&#160;pevně zavřenýma očima.</span></p>
			<p class="MLP-text">Také v&#160;policejní akademii jsem se obsazeným umývárnám po&#160;cvičení vyhýbal a&#160;myl se až doma. Nebylo to příjemné, ale rozhodně příjemnější než pohled na&#160;bílou kůži lidských těl, pod proudem vody ohavně zarudlou. Paření štětin jak z&#160;obrázku naivního malíře. A&#160;přitom poslouchat ty stokrát omydlené hrubosti, co nemohou chybět při žádné společné lázni drsných chlapů.</p>
			<p class="MLP-text">Jednou jsem si počkal, až všichni odejdou, a&#160;v&#160;domnění, že se můžu umýt v&#160;klidu a&#160;o&#160;samotě, vstoupil jsem do&#160;podzemních sprch, zabalen jen do&#160;dlouhé osušky. Příliš pozdě jsem seznal, že tam někdo zůstal: pod jediným sloupem vody se v&#160;páře bělaly tři mužské postavy. Zpozorovali mě, jejich náhlá strnulost prozrazovala úlek. V&#160;tlumeném oranžovém světle nebylo z&#160;té vzdálenosti zřetelné, co tam ti tři prováděli, a&#160;já byl v&#160;tu chvíli rád, že mě tím nebude trýznit svědomí, policajt pronásledující <span class="MLP-znak-kurziva-11b">mě</span> za&#160;poklesky druhých. Trojice pod sprchou se při pohledu na&#160;bíle přistrojený přízrak vyděsila. Potom, když napětí opadlo, se jeden z&#160;těch tří zachechtal a&#160;řekl: „Došláp si na&#160;nás Koniáš.“ Přezdívka to byla nevhodná; snad proto se tak rychle ujala.</p>
			<p class="MLP-text">Dalekohled jsem prodal. Přestal jsem putovat po&#160;pražských kostelích, nezbýval na&#160;to čas. Bylo mi to líto, a&#160;zároveň jsem věděl, jak je takové chování u&#160;policisty výstřední; přílišný výsměch mi mohl zabránit v&#160;uskutečnění tajného plánu sebezničení. Bylo lepší schovat se do&#160;uniformy, po&#160;službě chodit na&#160;pivo a&#160;předstírat zájem o&#160;fotbal, a&#160;přitom celý čas čekat na&#160;příležitost tragicky vyniknout.</p>
			<p class="MLP-text">Na&#160;mou žádost mě přidělili na&#160;Nové Město, do&#160;jeho horní části, té podivuhodné oblasti mezi ulicemi Žitnou, Sokolskou, Horskou a&#160;Vyšehradskou. Navíc jsem dostal na&#160;starost Karlovo náměstí a&#160;pásmo táhnoucí se od&#160;Emauz k&#160;Fügnerovu náměstí, od&#160;Hrobce ke&#160;Karlovu. Mým zamilovaným koutem však zůstávalo okolí Větrovského vrchu, snad proto, že ve&#160;mně tato místa budila záhadný, rozumem nevysvětlitelný strach.</p>
			<p class="MLP-text">Zločin se tenkrát těmto místům vyhýbal, změna nastala až po&#160;případu viselce ve&#160;zvonici, možná už po&#160;katastrofě s&#160;inženýrkou Pendelmanovou. Ale dokud jsem o&#160;ženě toho jména neměl ponětí, v&#160;ospalých uličkách kolem špitálu stejně jako ve&#160;stínu tří gotických kostelů, Karlova, Apolinářova a&#160;Kateřinina, mi bývala příjemně dlouhá chvíle. Za&#160;hezkých dnů jsem si ji krátil prohlížením novoměstských domů. A&#160;znovu mi jasně vyvstala před očima veškerá ubohost moderny, její němost, neschopnost komunikace, tak silně kontrastující s&#160;hrstkou starých kostelů, skromných, a&#160;přece nedostižných uměleckých děl. Tudy do&#160;mě vstupoval nový smutek. Utíkal jsem před ním na&#160;stráně nad Albertovem, nikdy nezastavěné, zachované v&#160;původní, neposkvrněné podobě. Hledal jsem výhonky zplanělé révy u&#160;středověkých hradeb, scházel jsem po&#160;liduprázdných schodech ke&#160;slupskému kostelíku a&#160;obdivoval panorama Větrova a&#160;Karlova odspoda z&#160;údolí.</p>
			<p class="MLP-text">V&#160;místě s&#160;temnou minulostí, kde kdysi stávala Boží muka a&#160;páchaly se tam strašné vraždy, jsem odřízl osamělý výhonek révy lnoucí ke&#160;gotickému zdivu; odňal jsem ho jeho prostředí a&#160;přenesl do&#160;svého podnájmu, kde jsem jej zasadil do&#160;květináče a&#160;podepřel mřížkou ze svázaných špejlí. K&#160;mým šáchorům, podivcům a&#160;azalkám tak přibyla rostlina, jíž připadlo mezi těmi vzácnými exoty <span>zvláštní</span> místo: zplanělá vyrostla nadivoko a&#160;neměl jsem ponětí, jak ji zušlechtit, aby se udržela při životě. Naučil jsem se ji pozorovat po&#160;dlouhé hodiny, až jsem nabyl dojmu, že ji vidím růst. Fascinovalo mě, jak je mi podobná. O&#160;její přežití jsem velmi stál, a&#160;když se začínalo zdát, že neuvadne, přenesla se její touha po&#160;životě i&#160;na&#160;mne.</p>
			<p class="MLP-text">Život se opět stal vzácným, chuť zbůhdarma jej utratit úplně vyprchala. Čím víc jsem si ho cenil, tím víc jsem trpěl při pohledu na&#160;životy zmařené. Nelitoval jsem však jen životů lidských&#160;– noviny jsem nečetl a&#160;ve&#160;službě jsem se až do&#160;loňského podzimu nesetkal s&#160;vraždou&#160;–, ale želel jsem životů domů, očí, uší a&#160;jazyků města, které vyrvala a&#160;probodala nenávist Čechů k&#160;paměti. Chodil jsem ulicemi, jimž amputovali paměť, a&#160;v&#160;tiché hrůze míjel nové stavby, jež tak spolehlivě zaručují zapomnění. Začal jsem se pídit po&#160;všem, co zbylo po&#160;kamenných obyvatelích města, rozbitých na&#160;stavební materiál. Zůstala po&#160;nich jen jména. U&#160;Rychlebů, U&#160;Vokáčů, Česká koruna. U&#160;Města Žatce, U&#160;Kamenného stolu&#160;– všechny jsou pryč. Ani Fišpanka není, a&#160;Mediolan jakbysmet. A&#160;nenašel jsem Černou čubku ani domeček Na&#160;Hřebínku. Adresa U&#160;Žáků neznámá. A&#160;nezvěstných přibývalo. U&#160;Klempířů, U&#160;Poláků, U&#160;Košťálů, U&#160;Tabů, U&#160;Šviků a&#160;U&#160;Podušků, všude se staly strašné vraždy, a&#160;nikdo je nemstil, nikdo netrestal! Černý dům neslyší, Zlatý lev nevidí, Tři hroby mlčí. Nesvítí U&#160;Slivenských, U&#160;Dvořeckých, U&#160;Šerychů, U&#160;Kozlů ani V&#160;Krámcích, nepečou U&#160;Zlaté žemle, nestáčí U&#160;Jablečníků.</p>
			<p class="MLP-text">Tam všude se bydlelo, tam všude se žily životy, na&#160;které nesmíme zapomenout. A&#160;přece si troufli srovnat je se zemí a&#160;vyhladit z&#160;paměti, nahradili je budovami, v&#160;nichž se na&#160;konci dvacátého věku už ani nebydlí. Bankovní úředník nesnese, aby ses mu procházel nad hlavou, do&#160;horního podlaží si raději nastěhuje počítací stroje. V&#160;bohatých nových domech bydlí bankovky a&#160;mince, v&#160;těch chudších regály, počítače a&#160;rychlovarné konvice.</p>
			<p class="MLP-text">Ozbrojen a&#160;v&#160;uniformě pochodoval cínový vojáček křížem krážem Novým Městem a&#160;držel tryznu za&#160;zmizelé domy. </p>
			<p class="MLP-text">U&#160;Zlatého křížku, U&#160;Zlatého klínu, U&#160;Zlatého kola.</p>
			<p class="MLP-text">U&#160;Huspeků, U&#160;Krejcárků, U&#160;Čtrnácti pomocníků.</p>
			<p class="MLP-text">U&#160;Kavků, U&#160;Džberu a&#160;U&#160;Točenic.</p>
			<p class="MLP-text">U&#160;Švantlů, U&#160;Studničků, U&#160;Červeného pole.</p>
			<p class="MLP-text">U&#160;Zámečníků, U&#160;Voplateníčků, U&#160;Karabinských.</p>
			<p class="MLP-text">U&#160;Bílého vola, U&#160;Bílého jelínka, U&#160;Bílé růže.</p>
			<p class="MLP-text">U&#160;Černého mouřenína.</p>
			<p class="MLP-text">U&#160;Modrých raků, U&#160;Tří vlaštovek, U&#160;Pravdů, U&#160;Slovanské lípy.</p>
			<p class="MLP-text">U&#160;Koláčníků, U&#160;Kominíčků a&#160;U&#160;Zahrádeckých.</p>
			<p class="MLP-text">A&#160;U&#160;Dobrých.</p>
			<p class="MLP-text">A&#160;U&#160;Pekelských.</p>
		</div>
</body>
</html>