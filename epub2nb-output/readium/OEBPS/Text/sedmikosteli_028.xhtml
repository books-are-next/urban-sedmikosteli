<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-24</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-22" class="MLP-uroven2-kapitola">XXII</p>
			<p class="MLP-citat">V&#160;úderný blesk se lámeš, věčnověká<br/>průtrži srázné sametové klenby černa.</p>
			<p class="MLP-dopis-podpis">— R<span class="char-style-override-3">. Weiner</span></p>
			<p class="MLP-text-bez1radku">P<span>olicie zůstala věrna svým osvědčeným metodám a&#160;brzy si vyhlédla hlavního podezřelého. Kdyby mi nebylo do&#160;pláče, smál bych se, až bych se za&#160;břicho popadal, neboť tím podezřelým byl… inženýr Záhir. Zprvu jsem to zavrhl jako čirý nesmysl, a&#160;potom jsem musel uznat, že to přece jen jistou, byť chaboučkou logiku má: vzpomněl jsem si na&#160;nedávný rozhovor ve&#160;Václavské pasáži. Záhir mi přece řekl, že jsou s&#160;Barnabášem rivalové. Že by i&#160;jiným přiznal víc, než měl v&#160;úmyslu? V&#160;poslední době dost pil a&#160;mohl se prozradit. Ano&#160;– mohlo to tak být! Co když stejnou nenávist jako k&#160;Barnabášovi choval i&#160;k&#160;Řehořovi a&#160;Pendelmanové? Co když je povraždil všechny tři, zatímco mu chromá noha&#160;– skutečně těžce pochroumaná, vždyť jsme to viděli na&#160;vlastní oči&#160;– poskytovala stoprocentní alibi? Oběť pokusu o&#160;vraždu je přece nejméně nápadná! Zmrzačení si způsobil sám, fanatický soudce hříchů svých i&#160;cizích je něčeho takového jistě schopen, a&#160;pověsit se za&#160;nohu do&#160;věže Svatého Apolináře chtělo jen náležitou dávku sebenenávisti podpořené obratností.</span></p>
			<p class="MLP-text">Jako z&#160;udělání odjel Záhir na&#160;avizovanou služební cestu do Lublaně; měl svůj vůz tak rád, že oželel pohodlí letadla. Měl se vrátit do&#160;deseti dnů. Dostali jsme příkaz o&#160;podezření nemluvit. Podnikat předběžné kroky k&#160;jeho zadržení nám také zapověděli, nápad obstavit mu bankovní konto shledal náčelník jako pitomý. Panovaly obavy, aby se Záhir nevyplašil a&#160;nezůstal v&#160;zahraničí.</p>
			<p class="MLP-text">Najednou si byli všichni jisti, že vrahem je on, ve&#160;skupině vyšetřovatelů, kde se mnou nikdo nemluvil, tomu začali věřit jako <span>nezpochybnitelné</span> pravdě. Inženýrova slova o&#160;tom, že jsem snad znal některé ze stavitelů životu nebezpečného sídliště, mě nepříjemně pálila v&#160;paměti&#160;– neřekl přece, že je znám, ale že jsem je znal, jako by už byli mrtví. I&#160;já jsem byl na&#160;chvilku v&#160;pokušení vidět v&#160;něm pološíleného zabijáka. Pak jsem nahlédl, že to není žádný důkaz. Dva sprejeři, jeden pomalovaný a&#160;udušený, druhý se skateboardem zašitým v&#160;břiše, neměli v&#160;této teorii místo. A&#160;nezapadaly do&#160;ní ani historické budovy. Ale o&#160;vražedném potenciálu gotických kostelů jsem před policejním náčelníkem mluvit nemohl.</p>
			<p class="MLP-text">Kvůli podezření a&#160;chystanému obvinění inženýra Záhira zapadl můj návrh na&#160;porovnání dlažebních kostek z&#160;nazelenalé žuly. Nesporně pocházely z&#160;jednoho místa, všechny stejně vybarvené, stejně opracované a&#160;stejně zlověstné. Mínil jsem obejít vedení a&#160;přesvědčit Truga, aby chemická zkoumání kamene provedl sám. Hodlal jsem ho bez skrupulí vydírat: o&#160;jeho pokusech se zvířaty jsem nyní už tušil své a&#160;byl jsem si jist, že toho jednorohého koně by úřadům vysvětlil jen stěží.</p>
			<p class="MLP-text-bez1radku--12-0">Přišlo pondělí po&#160;zhoubném týdnu, kdy byl s&#160;osudem jámy v&#160;Ress­­lově ulici vyřešen i&#160;osud sklepení pod Karlovým náměstím. Plukovníku Olejářovi jsem nesměl na&#160;oči, Gmünd mě nepotřeboval a&#160;vypadal schlípleji než dřív&#160;– jako by na&#160;jeho bezvadném, vyhlazeném zevnějšku pohaslo nějaké světlo, jako by popraskala vrstva tenkého žíhaného skla, kterým byl doposud chráněn. V&#160;hotelu skoro nenocoval. Ani Prunslíka jsem neviděl už řadu dní, a&#160;přece jsem po&#160;večerech neměl pocit, že jsem v&#160;rozlehlých pokojích hotelu Bouvines sám. Chodbami se linula těžká nasládlá vůně, z&#160;níž se mi točila hlava a&#160;která mě lechtala v&#160;krku. Neuměl jsem ji určit, ale když jsem ji jednou z&#160;rána opět ucítil v&#160;salonu, řekl jsem si, že ten mrákotný odér nemůže vydávat nic než pálené opium. Zdálo se, že vůně vychází z&#160;Prunslíkova pokoje. Byl jsem tak osamělý, že jsem se přemohl a&#160;několikrát zaklepal na&#160;jeho dveře. Nikdo mi nikdy <span>neodpověděl,</span> nikdy se neozvalo vůbec nic&#160;– ani tiché hlasy, ani podezřelý šramot, ani delirický smích. Vzít za&#160;kliku jsem se neodvážil.</p>
			<p class="MLP-text">V&#160;ten čas jsem prahl po&#160;dalším rozhovoru s&#160;Rozetou, jíž jsem se toužil vypovídat o&#160;svém nedorozumění s&#160;policií a&#160;pokaženém přátelství s&#160;Matyášem Gmündem. Dvakrát jsem ji zahlédl u&#160;snídaně, ale vždycky se zvedla k&#160;odchodu, jakmile mě spatřila ve&#160;dveřích, ani pozdravit jsem nestihl. Potom ke&#160;společným snídaním přestala chodit. Pokoušel jsem to navléct tak, abych ji potkal jako náhodou, vstával jsem před šestou a&#160;vyčkával na&#160;liduprázdných chodbách toho podivuhodného hotelu, na&#160;její dveře jsem však nezaklepal. Nedovolil mi to pocit, že se mi záměrně vyhýbá.</p>
			<p class="MLP-text">Člověka ochotného vyslechnout mé nářky a&#160;dát mi jakés takés rozhřešení jsem nakonec objevil v&#160;profesoru Netřeskovi. Zašel jsem ho navštívit po&#160;probdělé noci bez ohlášení a&#160;on mě přivítal s&#160;upřímnou radostí, která mě dojala. Musel jsem vypadat zbědovaně, protože mě starostlivě pozval dál, posadil mě do&#160;kuchyně a&#160;uvařil silný černý čaj, který náležitě osladil a&#160;doplnil až po&#160;okraj hrnku rumem. Sedl si naproti a&#160;vybídl mne, abych mu všechno řekl. Otevřenost znamenala kýženou úlevu. Slabí snadno chybují.</p>
			<p class="MLP-text">Vylíčil jsem mu případ novoměstských vražd od&#160;začátku až do&#160;konce a&#160;nevynechal podrobnosti o&#160;policejním pátrání a&#160;jeho dosavadním selhávání. Nechal jsem slova volně proudit a&#160;cítil, jak ve&#160;mně to blahodárné plynutí uvolňuje úzkost napětí. Svěřil jsem se mu též s&#160;pochybnostmi o&#160;Záhirově vině a&#160;dokonce i&#160;s&#160;podezřením, jež ve&#160;mně už dlouho klíčilo&#160;– totiž že je do&#160;případu záhadným způsobem zapleten můj dobrodinec Matyáš Gmünd.</p>
			<p class="MLP-text">Neměl jsem se unáhlit, vždycky je lépe nechat si ty nejtajnější myšlenky pro sebe. Netřesk, který mi zatím pozorně, a&#160;jak se zdálo, i&#160;účastně naslouchal, sebou při vyslovení rytířova jména škubl a&#160;nepěkně se zachmuřil. Ale ovládl se a&#160;chtěl vědět, jak jsem na&#160;něco takového přišel. Starostlivě přitom hleděl někam nad mou hlavu. Otočil jsem se a&#160;spatřil Lucii, stála ve&#160;dveřích od&#160;ložnice. Na&#160;čele se jí krabatily tři řádky plné otazníků. Nejspíš slyšela vše, co jsem Netřeskovi řekl, a&#160;bylo jasné, že nemá ponětí, o&#160;co se jedná. Zato její starý muž byl najednou vyplašený jak zajíc. Rozezleným, třesoucím se hlasem ji požádal, aby se věnovala dítěti a&#160;nechala nás o&#160;samotě. Cítil jsem, jak ji to urazilo, a&#160;byl jsem v&#160;pokušení se jí zastat. Příliš dlouho jsem váhal&#160;– zavřela za&#160;sebou dveře.</p>
			<p class="MLP-text">Netřesk viděl, že mu víc neřeknu, a&#160;rázem ke&#160;mně ochladl. Podíval se na&#160;hodinky a&#160;zabubnoval prsty na&#160;desku stolu. Řekl, že má schůzku v&#160;Klubu historiků, a&#160;vyzval mě, abych ho doprovodil. Pochopil jsem to a&#160;zvedl jsem se od&#160;stolu. Vyšel jsem s&#160;ním před dům, cestou po&#160;schodech jsme mlčeli, rozloučení bylo rozpačité. Vydal jsem se opačným směrem než on, přestože jsem neměl žádný určitý cíl.</p>
			<p class="MLP-text">Vzduch byl plný rozptýleného světla, jež bodalo do&#160;sítnice a&#160;znemožňovalo vidět jasně. Se skloněnou hlavou a&#160;zrakem upřeným na&#160;chodník jsem prošel Václavskou ulicí a&#160;vynořil se na&#160;Moráni, odkud mě jako novodobého poutníka nohy samy donesly k&#160;emauzskému klášteru. Jakmile jsem před ním stanul, vybavila se mi pasáž z&#160;Lukášova evangelia, podle níž dostal klášter v&#160;roce 1372 své jméno. S&#160;oblibou se u&#160;ní pozastavoval farář Florian při svých kázáních. <span class="MLP-znak-kurziva-11b">Téhož dne se dva učedníci vydali do&#160;Emauz, vsi na&#160;tři hodiny vzdálené od&#160;Jeruzaléma, a&#160;rozmlouvali o&#160;tom, co se událo. A&#160;jak spolu hovořili, připojil se k&#160;nim Ježíš a&#160;kráčel do&#160;Emauz s&#160;nimi. Přijali ho, avšak něco v&#160;jejich očích jim nedovolilo jej poznat.</span></p>
			<p class="MLP-text">Mimoděk jsem se otočil, přesvědčen, že za&#160;mnou někdo stojí. Široko daleko nebylo vidět živou duši. Kmeny kaštanů se tenčily v&#160;úbělové mlze a&#160;na&#160;zlopověstných kamenných schodech pod kostelem se k&#160;sobě choulili dva prokřehlí holubi.</p>
			<p class="MLP-text">Obešel jsem komplex klášterních budov a&#160;instinktivně se přikrčil pod sídlem Pozemních stavebních prací a&#160;Pražské výstavby, budovami smutně typickými pro spolky bafuňářských architektů&#160;– třemi hranatými skleníky, výhrůžně balancujícími na&#160;betonových kuřích nohách, jež tu svým funkcionalistickým plebejstvím už desítky let urážely starobylý Jeronýmův chrám. Dnes jsou pronajímány dobročinným, štědře platícím nadnárodním organizacím, ale to nic nemění na&#160;skutečnosti, že je někdo prosadil a&#160;někdo postavil; že se tu někdo dopustil zločinu na&#160;gotickém městě Praze. Řehoř? Barnabáš? Pendelmanová? </p>
			<p class="MLP-text">Zastavil jsem se pod chrámovým presbyteriem ve&#160;Vyšehradské ulici a&#160;zvedl zrak k&#160;nezvyklým černým okénkům v&#160;horní části závěru kněžiště, dodávajícím mu románský vzhled. Z&#160;chóru jako před šesti sty lety vybíhá do&#160;výše tenký sanktusník&#160;– symbol nejslavnější epochy v&#160;dějinách stavebnictví. Na&#160;krov, který ho podpírá, obětoval císař Karel celý les; na&#160;zdivo pod ním nejlepší šedý kámen, stejný, z&#160;jakého dal zbudovat most mezi Starým Městem a&#160;Malou Stranou. Kolik ho bylo třeba na&#160;kostel dlouhý padesát metrů?</p>
			<p class="MLP-text">Pak jsem se vydal Vyšehradskou a&#160;minul první Dientzenhoferův chrám, Svatého Jana Nepomuckého, jenž zde není nejhůře umístěn, ale má nešťastně vychýlené postavení věží, takže vypadá jako chromý. Mohou věřící navštěvující takový kostel nepochybovat? Sestoupil jsem ze Skalky a&#160;prošel kolem botanické zahrady a&#160;druhého Dientzenhofera&#160;– Panny Marie Sedmibolestné, nenápadité, zcela přehlédnutelné stavby spojené s&#160;fádním klášterem alžbětinek. Dorazil jsem na&#160;Albertov, kde jsem se nemohl nezastavit u&#160;gotického chrámu slupského, svou prostou krásou a&#160;dokonalými liniemi silně kontrastujícího s&#160;těmi barokními chudinkami. Dlouze jsem hladil zrakem zdi ze žlutého kamene, malou čtvercovou loď a&#160;nízký chór, působící domáckým dojmem kostelíka někde na&#160;venkově, v&#160;klidném, bezpečném kraji. Pokusil jsem se vyhnout dalším vzpomínkám na&#160;pátera Floriana, jenž se mi prve tak nečekaně připomněl. I&#160;nyní, stejně jako posledně s&#160;Lucií, jsem kostel pomalu obešel; nedokázal jsem si ten požitek odpustit, stavba mě pevně držela za&#160;oči a&#160;nechtěla mě pustit dál. Ještě drahnou chvíli jsem nebyl s&#160;to odtrhnout zrak od&#160;spanilosti, kterou slupské Panně Marii před sto třiceti lety vrátil Bernard Grueber.</p>
			<p class="MLP-text">Náhle mě v&#160;půli kroku zastavily pochyby nad mým vlastním počínáním. Samotnému mi to věčné obcházení přišlo podezřelé, tolik to připomínalo rituál! Jako bych se s&#160;milovanými památníky krásnějších časů podvědomě loučil. Nenápadně jsem se ohlédl, neboť jsem měl znovu pocit, že mě z povzdálí sledují ukryté výsměšné oči. Nikde nikdo. Pohlédl jsem směrem k&#160;Větrníku, kde se nejasně rýsovala téměř lidská, přikrčená silueta Svatého Apolináře. Zdálo se, že se jeho rozostřené obrysy přízračně pohybují, ale jistě to způsobila rosa, jež mi ulpěla na&#160;řasách. Poddal jsem se tomu kouzlu a&#160;nechal se přilákat blíž.</p>
			<p class="MLP-text">Apolinář se obejít nedá, ale protože jsem k&#160;němu vystoupal po&#160;schodech ze Studničkovy ulice, měl jsem dost času potěšit se pohledem z&#160;jižní, od&#160;města odvrácené strany, pod níž se svažuje prudká stráň. Nahoře jsem obešel farní zahradu a&#160;dostal se ke&#160;kostelu od&#160;východu. Neodolal jsem pokušení přistoupit k&#160;presbyteriu a&#160;pohladit omítku pod vysokými okny. Jen takto se má stavět tam, kde byla původní budova poničena člověkem a&#160;časem, jen takto je dovoleno renovovat. Josef Mocker, který chrámu před sto lety navrátil vše z&#160;jeho původní nádhery, byl vskutku největší český architekt novověku, nejskvělejší pokračovatel Petra Parléře a&#160;Matyáše z&#160;Arrasu, a&#160;dodnes ho nikdo nepřekonal.</p>
			<p class="MLP-text">Jak podivné&#160;– omítka, která ještě před pár týdny v&#160;puklinách hostila šváby, byla nyní zcela neporušená. Zmizely i&#160;skvrny vzlínající vlhkosti, stejně jako zelený mech dole u&#160;země. Kostel zářil novotou a&#160;kypěl zdravím, svítil do&#160;mléčného oparu jako nabitý sluneční energií. Věž se zdála tak vysoká, že jsem nedohlédl vrcholu. Stačilo zavřít oči, abyste spatřili širokou otcovskou náruč, kterou před vámi Apolinář otvírá.</p>
			<p class="MLP-text">Od&#160;kostela jsem se pustil na&#160;sever, prošel Viničnou a&#160;kousek před křižovatkou vstoupil malými železnými vrátky ve&#160;zdi do&#160;bývalé klášterní zahrady Kateřinek.</p>
			<p class="MLP-text">Tady, ve&#160;stínu sošné věže jsem onehdy narazil na&#160;Gmünda s&#160;Rozetou a&#160;na&#160;přihlížejícího Prunslíka. Teď se tu nikdo potají nemiloval, ale byl jsem si jist, že tato klidná místa navštěvují tucty jiných dvojic. Kampanila chápavě mlčela k&#160;morálním pokleskům smrtelníků, sama v&#160;trapné situaci, permanentně in flagranti v&#160;objetí Dientzenhoferovy nepovedené zvonice. Zprznění gotické flétny barokní bečkou, ostudné divadlo nastrojené zvrhlým architektem, na&#160;jehož vkus nedá nevkusné dvacáté století dopustit.</p>
			<p class="MLP-text">Potřebný útěchy proběhl jsem Lípovou a&#160;už od&#160;křižovatky s&#160;Ječnou zahlédl vítězný královský diadém na&#160;věži svatoštěpánské. Ten pohled mě uklidnil. Pomalu jsem došel k&#160;chrámu a&#160;ohmatával očima rozkošné nepravidelnosti jeho těžké, vydatně živené tváře: kamenný šnek se zkosenými okny na&#160;jižní straně průčelí a&#160;špalek renesančního schodiště v&#160;části severní, mohutný opěrák šikmo vystupující ze severního nároží, Mockerova ladná novogotická okna, náhrobníky měšťanů zasazené dole ve&#160;stěnách&#160;– to vše připomínalo časy, kdy ještě stálo za&#160;to plně žít, kdy ještě obavy o&#160;zítřek bylo lze svěřit Všemohoucímu. Záviděl jsem rytířům, kteří tu odpočívali, a&#160;měl jsem jim za&#160;zlé, že si mě ani jeden nevybral mezi hvězdami, aby mě zplodil. Ale uvítal bych otce i&#160;z&#160;řad chudáků, proč ne? Hlad a&#160;nouze v&#160;požehnaném čtrnáctém věku, i&#160;husitský omyl v&#160;nevydařeném patnáctém a&#160;příchod nabubřelé renesance v&#160;šestnáctém věku, ba i&#160;prokletá třicetiletá válka by byly lepší než tahle bída&#160;– otrava z&#160;přejedení zkaženým dvacátým stoletím.</p>
			<p class="MLP-text">Znepokojilo mne, jak neutěšené je bezprostřední okolí chrámu. Spodní patra činžáků měla rozbitá okna a&#160;opadané omítky, evidentně tu už nikdo nebydlel. Asfalt na&#160;chodnících byl roztlučený, ale nevypadalo to, že by se tu chystali spravovat plynovod. Terén znatelně poklesl a&#160;kostel, tyčící se z&#160;rozryté země, vypadal mnohem větší, širší a&#160;mocnější. Světla na&#160;křižovatce Štěpánské a&#160;Žitné nefungovala, uprostřed rušné vozovky stálo jakési nesmysl­né dřevěné lešení a&#160;brzdilo provoz. Napadlo mě, že i&#160;tato ulice by se mohla propadnout do&#160;země a&#160;pohřbít ve&#160;svých útrobách pár zapřisáhlých betonářů. Přeběhl mi po&#160;zádech mráz. U&#160;zdi, kde byli vyfotografováni zabití sprejeři, ležela kytička shnilých kosatců.</p>
			<p class="MLP-text">Přehouplo se poledne, syrovátka se rozplynula a&#160;ukázalo se šedé, stínem zastřené slunce, špinavá skvrna na&#160;jinak čisté modré obloze. Postupně víc a&#160;víc tmavlo, snad jako při zatmění, soumrak se skláněl už od&#160;jedné odpolední a&#160;večer se nachýlil před čtvrtou. Silně se ochladilo. Tíseň, která mě sevřela před Svatým Štěpánem, jsem se pokusil setřást rychlou chůzí ulicí Ke&#160;Karlovu. Cestou jsem si všiml, že Michnův letohrádek je uzavřen. Jeho zchátralost bila do&#160;očí a&#160;vytvářela nápadný kontrast k&#160;věži svatokateřinského kostela, kterou jsem nyní viděl z&#160;opačné strany a&#160;měl jsem od&#160;ní větší odstup. Přes zeď se mi ukazovala jen tři vrchní patra a&#160;hrot věže, a&#160;přece jsem viděl jasné známky oprav, jež musely být vykonány v&#160;posledních dnech: hrany krovu pokrývaly nové měděné pláty, kámen zářil bělostí, a&#160;kde byly ještě před týdnem otlučené římsy, tam se teď světlaly nové, přesně zabroušené kamenné dílce.</p>
			<p class="MLP-text">Spěchal jsem dál, ale nedalo mi to, abych se za&#160;věží ještě párkrát neotočil. Tak se stalo, že jsem několikrát zakopl o&#160;dlažební kostky, které někdo vytrhal z&#160;chodníku a&#160;navršil do&#160;nesymetrických pagod. V&#160;některých výmolech se držela dešťovka a&#160;tam, kde voda stačila vyschnout, vznikala ošklivá rozbahněná koryta plná hlíny, písku a&#160;nečistot. Rozmetaná sazba, rozlitá tiskařská čerň. Jako by tu jakýsi cenzor řekl „dost!“ a&#160;chystal se začít od&#160;začátku.</p>
			<p class="MLP-text">Ve&#160;vozovce bylo děr víc, pokud se do&#160;úzké uličky odvážilo auto, muselo jet velmi pomalu a&#160;legračně kličkovat. Za&#160;odbočkou do&#160;Wenzigovy byla ulice ještě rozbitější, tůňky a&#160;koryta tu a&#160;tam narušující dlažbu vystřídal černý močál, z&#160;něhož občas vystupovaly kamenné ostrůvky, na&#160;okrajích rozeklané a&#160;zatopené. Dokud to šlo, přeskakoval jsem z&#160;jednoho na&#160;druhý, pak jsem si musel vybírat alespoň nejsušší vyvýšeniny v&#160;blátě.</p>
			<p class="MLP-text">Za&#160;nárožím budovy lékařské fakulty jsem spatřil kostel. Po&#160;dlažbě tu už moc stop nezůstalo, jako by ji někdo odvezl. Vznikla tu však uježděná cesta, která mě zaujala tím, že výrazné stopy po&#160;kolech do&#160;ní otištěných postrádaly dezén pneumatik. Jako by tudy jezdily jen žebřiňáky. Sebral jsem jednu ze zbylých kostek&#160;– upoutala mě barva. Nebyla šedá, bílá ani načervenalá jako níž ve&#160;městě. Tady na&#160;kopci prorůstaly opracovaným křemenem zelené žilky.</p>
			<p class="MLP-text">Kamení, jímž byla rozbita okna pražských architektů, pocházelo odtud.</p>
			<p class="MLP-text">Něco jsem zaslechl, znělo to jako netrpělivý povzdech, a&#160;zvedl jsem hlavu. Přede mnou stál v&#160;slavnostním majestátu kostel svatých Panny Marie a&#160;Karla Velikého na&#160;Karlově, šestý chrám pražského Sedmikostelí. Sluneční paprsky dopadaly na&#160;tři měděné báně téměř kolmo, lucerny a&#160;makovičky plály v&#160;té záři jako pochodně na&#160;mytickém majáku. Podruhé toho dne jsem musel zavřít rozbolavělé oči. Když se konečně přizpůsobily tomu nepozemskému jasu a&#160;já se mohl opět rozhlédnout, uviděl jsem Rozetu.</p>
			<p class="MLP-text">Stála ve&#160;dveřích severního portálu na&#160;témž místě jako posledně Gmünd a&#160;upřeně mě pozorovala. Byla oblečená do&#160;dlouhé černé řízy, v&#160;níž vypadala jako řádová sestra, až na&#160;to, že neměla zakryté vlasy. Rozpuštěné jí splývaly podél bledé hubené tváře a&#160;spadaly na&#160;ramena a&#160;na&#160;prsa. Její výraz byl neproniknutelný: oči, jež na&#160;mě upírala, neměly žádný určitý výraz, ale jejich prázdnota byla tak nezvyklá, že jsem ji musel považovat za&#160;záměr, stejně jako sveřepě semknuté rty, kdysi tak vábivé. Změnila se, nabyla podoby nepřístupné cizinky, kterou jsem už jednou spatřil… Ano, právě tato žena stála v&#160;okně Hlavova ústavu. Z&#160;její krásy šel strach.</p>
			<p class="MLP-text">Než jsem na&#160;ni stačil zavolat, ztratila se z&#160;dohledu. Byl jsem si jist, že zmizela vevnitř, ale dnes bych to s&#160;takovou určitostí netvrdil. Možná tam stála dál, ale já jsem ji neviděl, možná jsem to byl já, kdo nestál před kostelem, ale nacházel se někde úplně jinde v&#160;odlišném čase než ona. V&#160;mrazivém vzduchu zavoněl sladký kouř, otevřený chrám mě zval dál. Věděl jsem, že je to průhledná past, a&#160;ochotně jsem do&#160;ní vkročil.</p>
			<p class="MLP-text">V&#160;kostele se nesvítilo, z&#160;jasu venku jsem vstoupil rovnou do&#160;zlatorudého přítmí, v&#160;němž nad oltářem v&#160;červeném pohárku poblikával plamínek věčného světla. Zlatočervené stěny se matně leskly, postavy na&#160;balkonech a&#160;oltářích strnule čekaly na&#160;toho, kdo je oživí. Těžká vůně visela v&#160;prostoru jako zlá předzvěst.</p>
			<p class="MLP-text">Ozvaly se tiché kroky. Nespěchaly. Měl jsem je za&#160;zády, s&#160;bušícím srdcem jsem se otočil. Loď byla prázdná, zvuk vycházel ze západní hranolové věže. Vykročil jsem k&#160;ní. Do&#160;očí mě udeřilo déjà vu: Apolinář, schody, člověk ve&#160;věži. Bezděky jsem sáhl po&#160;pistoli a&#160;vytáhl ji z&#160;pouzdra v&#160;podpaží. Pojistku jsem neodjistil, ke&#160;střelbě by mě donutilo jen bezprostřední ohrožení života.</p>
			<p class="MLP-text">Vystoupal jsem do&#160;prvního patra a&#160;nakoukl na&#160;kruchtu s&#160;varhanami. Byla prázdná. Zaposlouchal jsem se, ale už se neozývalo vůbec nic. Ticho v&#160;kostele.</p>
			<p class="MLP-text">Do&#160;druhého patra jsem kráčel opatrně a&#160;našlapoval na&#160;zaprášené stupně co nejjemněji, abych se neprozradil. Pravé zápěstí se mi rozklepalo a&#160;nedalo se uklidnit ani pevným sevřením druhou rukou. Musel jsem vzít pistoli do&#160;levačky a&#160;pokusil se smířit s&#160;pocitem, že pokud na&#160;to dojde a&#160;já vystřelím, určitě se strefím sám do&#160;sebe.</p>
			<p class="MLP-text">Zvony byly tentokrát tiché, nikdo tu zbůhdarma nevyzváněl, nikdo se nehoupal na&#160;jejich srdcích. V&#160;místnůstce pod nimi pusto, ale nikoli temno; šeré světlo sem pronikalo jedním ze dvou malých okýnek, druhé bylo zazděné. V&#160;koutě se válely nějaké provazy a&#160;složené pytle, o&#160;stěny se opíraly fošny. Tu jsem si všiml malých dvířek ve&#160;stěně, umístěných necelý půlmetr nad podlahou. Při­pomněla mi dvířka v&#160;Gmündově apartmá, do&#160;nichž se z&#160;druhé, skryté části bytu také vstupovalo takhle nešikovně. Tady chyběly schůdky.</p>
			<p class="MLP-text">Klika byla vysoko, zhruba v&#160;úrovni mého čela. Vzal jsem za&#160;ni a&#160;dvířka se hladce otevřela směrem ke&#160;mně. Byla železná a&#160;rezavá, ale jak jsem zjistil zběžnou prohlídkou, panty byly promazané. Zvedl jsem nohu, vyhoupl se do&#160;otvoru a&#160;ocitl se v&#160;cirkusové aréně.</p>
			<p class="MLP-text">Nebo to tak aspoň na&#160;první pohled vypadalo. Zůstal jsem skrčený ve&#160;dvířkách a&#160;v&#160;podřepu balancoval na&#160;úzkém kamenném prahu. Přede mnou zela propast, trychtýř zužující se temnoty, jenž pohlcoval téměř všechnu sirnatou záři pronikající sem lucernou v&#160;kopuli vysoko nad hlavou a&#160;také maličkými světlíky proraženými v&#160;kladí nad obvodem osmihranu. Vedle se černala druhá jáma, za&#160;ní další, a&#160;stejně tak po&#160;druhé straně. Čistotu osmihranného obvodu narušoval jediný nesourodý útvar: já sám. Celkem osm trychtýřů mrtvého, páchnoucího vzduchu, oddělených od&#160;sebe zaoblenými hřebeny, tak jako hory oddělují jedno údolí od&#160;druhého. Tyto strašidelné okvětní plátky pak ohraničovaly dokonale kulatý, mistrně vyzděný, žebrovím jako žilami prokvetlý střed kamenného květenství, který se mírně zvedal uprostřed tohoto skrytého světa a&#160;slabě světélkoval. Den, jenž venku řval, si tady vystačil s&#160;šepotem. Čas, co se venku hnal, tu nesměle přešlapoval na&#160;místě. Odvrácená strana kostelní klenby, modlitebna z&#160;perspektivy adresáta všech modliteb. Nad hlavou se mi zvedala okrouhlá kopule&#160;– baldachýn chránící vzácný květ.</p>
			<p class="MLP-text">Přítmím na&#160;druhé straně prostoru se mihl stín. Zahlédl jsem vlající černou kápi a&#160;máchnutí širokého rukávu. Udělal jsem dva nejisté kroky po&#160;hladkém povrchu kamenného listu, jenž se na&#160;obou stranách ohýbal. Třetí krok byl pevnější a&#160;dodal mi odvahu k&#160;činu. Jak jinak&#160;– i&#160;tohle byla ode mě chyba. Zavolal jsem Rozetu jménem.</p>
			<p class="MLP-text"><span>Zvedl se mrak třepotavých stínů, rozvířil vzduch a&#160;vznesl se ke&#160;skulině světla; zběsilý úprk z&#160;poklopu Gargantuovy vývěvy. Kopule rezonovala jako starý zvon. Křídla bila o&#160;křídla a&#160;všude sněžilo peří.</span></p>
			<p class="MLP-text">A&#160;pak, ve&#160;chvilce mé nepozornosti přišel úder. Padl ze zálohy, měkký jako duchna a&#160;stejně tak těžký. Žertovný štulec. Dvakrát jsem klopýtl a&#160;už bych byl odvrátil strašný pád, kdybych si nepřišlápl šos svého neslavného detektivního pláště. To on mě shodil do&#160;trychtýře&#160;– dárek od&#160;mrtvé vdovy. Podkrovím zařičel smích.</p>
			<p class="MLP-text">Levým loktem jsem narazil do&#160;vyzdívky, prsty pravačky drapaly po&#160;úchytu a&#160;nenašly ho, nohy marně stříhaly tmu. Směšně, ba trapně pomalu jsem sjel do&#160;kornoutu jako po&#160;dětské klouzačce a&#160;dole se zabořil patami do&#160;úzkého, měkce vystlaného, pevně uzavřeného ústí.</p>
			<p class="MLP-text">Zuřil jsem, byl jsem hotov střílet, teď už bez rozmýšlení. Ale nemohl jsem nahmatat zbraň! Neměl jsem ji, musela mi vypadnout, a&#160;tak jsem se sehnul a&#160;zašmátral ve&#160;stísněném prostoru kolem chodidel. Něco jsem nahmátl a&#160;zkusmo to ohledal prsty. Chuchvalec peří a&#160;kostiček, lehounké tělíčko, jež se mi rozpadalo v&#160;dlaních. Zdechlý holub. A&#160;pod mýma nohama desítky, možná stovky dalších těl. Vězel jsem po&#160;kolena v&#160;ptačím hrobě, dozajista v&#160;tom nejzaneřáděnějším z&#160;osmi, co jich v&#160;podkroví bylo. Otupělé smysly se probudily a&#160;mršinný zápach mi slizce sklouzl k&#160;žaludku. S&#160;nejvyšším vypětím vůle jsem se ovládl; svinstva jsem měl pod sebou i&#160;tak dost. Zdechliny ve&#160;stropě kostela, krchov mezi nebem a&#160;zemí. Tohle mi chtěl Gmünd ukázat?</p>
			<p class="MLP-text">Zapřísahal jsem se, že se za&#160;tu zradu Rozetě pomstím. Procedil jsem přísahu mezi zuby a&#160;zopakoval ji nejméně stokrát. Zuřivost prý tlumí zoufalství. Tentokrát se to nepotvrdilo. Vždycky jsem byl výjimka.</p>
			<p class="MLP-text">Kopal jsem do&#160;klenebních polí a&#160;zbrkle hledal sebemenší výčnělek, kde bych se mohl zachytit či kam bych si mohl stoupnout, mlel jsem se v&#160;té černé tůni jako topené kotě. Nikde nic, jen hladký leštěný kámen tvořící pruty žebroví, kluzký jako led, a&#160;cihly, o&#160;něco mladší a&#160;na&#160;omak drsnější, ale jako opora nedostatečné. Rozkročil jsem se doširoka a&#160;zády se přilepil na&#160;nosnou zeď. Takto jsem povylezl asi o&#160;metr. Ovšem k&#160;místu, z&#160;něhož mě před chvílí někdo shodil, zbývaly ještě nejméně dva. Žebra se příliš rozbíhala, klenební prsa se rozestupovala do&#160;šíře. Nezbylo mi než sjet zpátky do&#160;smrduté jámy. Tímto způsobem by se nedostal nahoru ani horolezec. Pak jsem si s&#160;úlekem uvědomil, jak mohou být stěny chatrné. Kdyby jedna praskla, vysypala by se i&#160;se mnou do&#160;hlavní lodi kostela. Co když právě s&#160;tím moji věznitelé počítají? Utišil jsem svůj vztek a&#160;ihned ucítil ochromující sevření kolem páteře. Zalezla do&#160;mne úzkost a&#160;začala ze mě ždímat kapky smrtelného potu. Pálily mě v&#160;očích a&#160;mísily se se slzami bezmoci. Jak jsem jen mohl být takový hlupák! Shniju tady s&#160;ostatními mršinami.</p>
			<p class="MLP-text"><span>A&#160;tu… ze tmy trychtýře se na&#160;mě usmála Luciina tvář, alabastrově bílá jako obličejík porcelánové panenky a&#160;stejně tak malá. Na&#160;droboučkém čele se rýsovaly tři vrásky. Hrůzný pohled. Jako by afričtí lovci lebek hlavu vysušili a&#160;zmenšili na&#160;hlavičku novorozeněte. Trhl jsem sebou, ale uhnout nebylo kam. Co nejdál jsem se odtáhl a&#160;v&#160;úžasu hleděl na&#160;toho homunkula. Všiml jsem si, že se nehýbe a&#160;že vlasy a&#160;tělo má stejně sinavé jako obličej. Byla to figurka z&#160;bílého kamene. Natáhl jsem ruku, ale nedosáhl jsem na&#160;ni. To bylo podivné, vždyť prostor ve&#160;výši mých ramen byl jen o&#160;něco širší než na&#160;napřaženou paži. Zkusil jsem se jí dotknout prsty, ale nahmatal jsem jen zvířený prach. Jako by se mi soška vždy vykroutila zpod prstů. Měla esovitě prohnuté tělo s&#160;vysedlým bokem a&#160;vystouplým životem. Pochopil jsem, na&#160;co se dívám: na&#160;gotickou sošku nastávající Bohorodičky. Ano, umělec zdůraznil vertikály v&#160;modelaci rysů v&#160;obličeji, v&#160;držení paží sepjatých pod břichem a&#160;ve&#160;zřasení bohatého roucha, dokonale halícího útlé tělo. Gotická madona. Podoba s&#160;Lucií byla neuvěřitelná a&#160;neměl jsem pro ni jediné vysvětlení. Mariina jemně modelovaná tvář se zavřenýma očima a&#160;nebesky mírným výrazem vystupovala ze tmy jasně a&#160;díky slabému světlu v&#160;kopuli neznatelně zářila, tělo však bylo vidět bídně, jeho obrysy jsem spíše tušil.</span></p>
			<p class="MLP-text">Madonka nebyla sama. V&#160;cihloví klenebního pole, které jsem měl po&#160;levé ruce, byl zazděn podstavec, z&#160;něhož vyrůstal kamenný strom. Jeho větve, bezlisté a&#160;zkřivené, podobné pažím starce <span>stiženého</span> pakostnicí, byly obsypány ovocem. To však haluze příliš neobtěžkávalo, jablíčka byla scvrklá a&#160;lezli po&#160;nich dopodrobna vyvedení červi. Zvědavě jsem se k&#160;jednomu sklonil a&#160;prohlédl si ho zblízka. Hned nato jsem vylekaně ucukl – měl lidskou hlavu, zvedal ji a&#160;šklebil se širokou nehezkou hubou plnou titěrných zoubků.</p>
			<p class="MLP-text">Koutkem oka jsem zahlédl další tvář vtesanou do&#160;bledého kamene, nyní v&#160;životní velikosti. Lysý žrout se špičatýma ušima a&#160;širokým chřípím tu slastně mhouřil oči a&#160;něco žvýkal; ústa měl dokořán a&#160;přímo jsem slyšel jeho pomlaskávání. Nahlédl jsem do&#160;otvoru. Byla tam jen čerň… ne, ještě něco. V&#160;chřtánu se něco bělalo. Něco podlouhlého, tvarem povědomého, do&#160;sprosté tlamy umístěného s&#160;jakýmsi zlomyslným záměrem. Pochopil jsem, co to je: maličká lidská ruka, v&#160;úpěnlivé prosbě natažená k&#160;otvoru, který se už nezvratně uzavírá. Z&#160;temnoty za&#160;ní prosvítal obličej človíčka, který se smířil s&#160;tím, že zemře, ale je zdrcen způsobem skonu.</p>
			<p class="MLP-text">Na&#160;hlavě lidojeda šikmo seděl trojúhelník, který jsem zpočátku měl za&#160;šaškovský klobouk, potom za&#160;stylizované Boží oko, až jsem nakonec poznal prostou, od&#160;starověku známou geometrickou pomůcku. Byl do&#160;ní vpleten jakýsi malinkatý nebožák. Odvěsny svíraly pravý úhel, měl k&#160;nim připoutány roztažené paže. Nohy mu věznila přepona, připomínající kládu na&#160;pranýři. Panáček byl nahý. V&#160;hubeném hrudníku zela díra; někdo mu vyrval srdce.</p>
			<p class="MLP-text">Opodál seděl na&#160;trojnožce kamenný mnich s&#160;kapucí přetaženou přes hlavu. Byl přikrčený nad archem papíru či pergamenu, jedním šilhavým okem pozoroval holohlavce, druhým ukřižovaného a&#160;kreslil. Zpod kapuce mu vystupovala tvář, která nepatřila člověku, ale šelmě. Byla to tlama lva. Lehce se usmívala a&#160;na&#160;čenichu krčila kůži.</p>
			<p class="MLP-text">Za&#160;zády lva v&#160;kutně visela v&#160;prostoru olovnice, kterou jsem nejdřív měl za&#160;jeho ocas. I&#160;ona byla vytesána z&#160;kamene, místo provázku posloužil umělci drát. Trochu se vychylovala. Seděl na&#160;ní přihrblý skřet, podle růžků rarach, a&#160;oplzle se smál. Jeho kosmaté boky naznačovaly pohyb, jenž měl v&#160;divákovi patrně vzbuzovat dojem, že olovnici rozhoupává.</p>
			<p class="MLP-text">Olovnice mířila na&#160;děsivý výjev: na&#160;ženskou tvář zrůzněnou bolestí, staženou v&#160;předsmrtných křečích. Patřila Rozetě. Ze zkřivených úst stékaly po&#160;bradě kamenné potůčky krve, kypré tělo, nahé a&#160;zkroucené, se zmítalo pod kopyty zvířete s&#160;širokým krkem a&#160;mohutnou šíjí. Považoval jsem je za&#160;hřebce, statného, divokého a&#160;neovladatelného, a&#160;pak jsem si povšiml vřetenovitého rohu. Vystupoval bestii z&#160;hlavy nad vejčitě vypouleným, k&#160;prasknutí naběhlým běsnícím okem. Špikoval Rozetu k&#160;podstavci, vězel jí v&#160;roztrhaném břiše a&#160;pustošil jí útroby s&#160;nelítostností řeznického nože.</p>
			<p class="MLP-text">Vmžiku jsem se vrátil očima k&#160;madonce, abych z&#160;jejího klidného úsměvu načerpal sílu a&#160;nabyl ztracenou rovnováhu. Ale úsměv byl pryč. Vystřídal ho škleb, odporná, nevídaná směsice rozkoše a&#160;bolesti. Pootevřené oči zahlcoval kal kamenných slz. Tělo pod hlavou, prve tak nejasné, se nyní zúplna stavělo na&#160;odiv. Změnilo se. Trup byl dutý, paže jej samy otvíraly jako deskový oltář, aby do&#160;něj bylo vidět. Uvnitř sedělo Jezulátko na&#160;zdobeném trůně. Ručky mělo rozpřažené, avšak v&#160;jeho majestátu byla pýcha. „Pohleďte, co všechno dovedu!“ Z&#160;hlavy mu rostly dva dlouhé vzpřímené růžky, přikloněné k&#160;sobě jako hroty na&#160;ramenou odpichovacího kružítka, jež se v&#160;imaginárním bodě vždycky setkají. A&#160;skutečně se musely protínat, jenže to nebylo vidět: vězely totiž v&#160;stylizovaném, romaneskně baculatém matčině srdci, odkud po&#160;nich kanula v&#160;těžkých krůpějích krev. Dětská tvářička, podivně známá, se divoce smála bezzubými ústy a&#160;z&#160;jejích široce rozevřených očí prýštilo šílenství. Vídal jsem tu tvář, bylo to dávno, dlouho před příchodem do&#160;Prahy. Patřila smutnému, pro svět a&#160;život ztracenému dítěti, které jsem kdysi znával. Patřila mně.</p>
			<p class="MLP-text">Víc jsem nechtěl vidět. Vrhl jsem se na&#160;to divadlo pěstmi, bil do&#160;něj a&#160;kopal v&#160;záchvatu nepříčetnosti. Avšak jediné, na&#160;co narážely mé klouby, byly hladké vnitřní stěny klenební kápě, milosrdné ve&#160;své tvrdosti. Vrhl jsem se proti nim hlavou, a&#160;tu se se mnou trychtýř roztočil, proti směru hodin, pomaloučku, pak rychleji a&#160;brzy rotoval v&#160;divokém víru. Odstředivá síla mě nesmlouvavou, neviditelnou dlaní tlačila do&#160;stěny, zatímco nohy se jako vývrtka v&#160;špuntu zarývaly stále hloub. Rychlost vířícího trychtýře, v&#160;němž to hučelo, dunělo a&#160;burácelo, vykreslila v&#160;kalném vzduchu zářivý bílý kruh, a&#160;já jsem v&#160;té závrati nepoznával, zda jde o&#160;pouhý optický klam, anebo zda se vír zhmotnil v&#160;kámen. Podařilo se mi odtrhnout hlavu od&#160;zdi a&#160;nahlédnout do&#160;středu kruhu. Poslední, co jsem spatřil, byla hrozivá ozubená kola jakéhosi orloje a&#160;také kladivo, komíhající se tu na&#160;jednu, tu na&#160;druhou stranu, a&#160;zároveň to bylo srdce obrovitého rozkymáceného zvonu. Bohužel jsem je zaznamenal až v&#160;okamžiku, kdy se řítilo přímo na&#160;mě. Ten úder jsem uvítal, byla to rána z&#160;milosti. Zcela mě zbavila utrpení.</p>
		</div>
</body>
</html>