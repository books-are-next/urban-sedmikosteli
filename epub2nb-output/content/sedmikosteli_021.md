---
title: XV
contentType: prose
---

Jsem volný jak kámen,  
jenž padne, kam padá,  
jsem svobodný jak ten,  
jenž dal slib.

— R. Weiner

Cestou k hotelu jsem dvakrát zakopl na kočičích hlavách. Sodíkové výbojky veřejného osvětlení narůžověle poblikávaly a jen pomalu se osmělovaly rozzářit se doběla. Trasa tramvaje č. 3 byla odkloněna, musel jsem vystoupit už v Myslíkově ulici a uprostřed vozovky jsem upadl, dokonce se mi otevřel kufr a vychrlil do jízdní dráhy pár brožovaných knih. Až na rozbité zrcátko jsem věci nastrkal zpět a málem přišel o život, když se ze tmy vyřítila bílá drožka a s ječícím klaksonem se o mne otřela tvrdým bokem. Podíval jsem se za ní jako za nepřítelem, jehož zbrani jsem o vlásek unikl. Od řeky zářily do noci čtvercové výlohy Mánesa jako barevné obrazovky světélkujícího světa médií, ve žluté záři za sklem se pohybovaly stíny postav se sklenicemi v rukou, nějaká vernisáž, příležitost pro pozvané, obluzující němohra pro nezasvěcené stojící venku.

Bylo to divné, ale žádné z oken hotelu Bouvines nesvítilo. V recepci jsem zahlédl aspoň zelenou záři lampičky a vedle ní hlavu skloněnou nad knihou. Zamířil jsem tam, a než jsem se stačil představit, recepční pozdravil a řekl, že o mně ví. Sáhl za sebe pro klíč, podal mi ho a připojil vysvětlení, že pan Gmünd sice musel v naléhavé záležitosti odejít, ale já ať se na to neohlížím a jdu se ubytovat. Vyčlenili mi modrý pokoj – ten si mám vzít.

Zamkl prosklené dveře a pověsil na ně cedulku s anglickým nápisem back soon. Pak mi pomohl vynést kufry. Výtah nejezdil. Pan Gmünd svou váhou prý ztrhal všechna ocelová lana. Chvíli mi trvalo, než jsem jeho žert pochopil, a i pak jsem zachoval mlčení, protože urážel šlechetného člověka. Postavil zavazadla přede dveřmi a vyčkával. Když jsem ho ujistil, že už nic nepotřebuju, odporoučel se. Ta jeho prostořekost mi vlastně přišla vhod; kdybych mu nějaké spropitné dát chtěl, nevěděl bych si rady.

V Gmündově apartmá bylo příjemné, nikoli přílišné teplo, ze tmy v předsíni bděle pomrkávalo oranžové světélko termostatu. Po hmatu jsem našel vypínač a stiskl ho, na krémově natřených stěnách se měkce rozzářily tři dvouramenné elektrické svícny. Dotáhl jsem kufry pod dřevěný věšák a batoh položil na ně. Gmündova hůl a plášť byly pryč. Jen deštník opřený v koutě prozrazoval, že tu někdo bydlí. Předsíň byla uklizená, tlumeně zelený koberec nehyzdilo ani smítko prachu. Přišlo mi divné, že nikde nevidím žádné boty, boháč jako Gmünd jich musí mít spousty. Zřejmě byly všechny v třech mělkých skříních, stojících u stěny naproti. Až mě zasvrběly prsty, jak jsem se do nich zatoužil podívat, ale tuhle zvědavost se mi zdařilo překonat.

Z předsíně vedly čtvery dveře: dvoje doleva, jedny rovně a jedny doprava. Pokud jsem si dobře vzpomínal z první návštěvy, do salonu, kam jsem byl uveden, vedly ty proti mně. Obrátil jsem se tedy k prvním dveřím vlevo; za nimi jsem očekával modrý pokoj. Stiskl jsem kliku, otevřel a překvapeně ucouvl. Za dveřmi jsem uviděl úzkou chodbičku, jež musela být souběžná s velkou hotelovou chodbou za silnou zdí. Budova kdysi bývala obytnou tvrzí s centrální věží, v období baroka a klasicismu ji postupně obestavěli pohodl­nými pokoji a obehnali několika ochozy, které se časem změnily v chodby. Ano, při takto pomalém stavebním postupu se mohlo stát, že vznikla hluchá místa bez zjevného účelu – třeba tato chodbička. Musela měřit pět šest metrů a na jejím konci byly zavřené dveře. Byla opravdu velmi úzká, tak na šířku ramen, a zvláště znepokojivá byla červená barva jejích stěn.

Přešel jsem k druhým dveřím v levé stěně předsíně a otevřel je. Nějaký kumbál… Ne, temná komora! V maličké místnůstce, kam by se vešel nanejvýš jeden člověk, stál na kovových nohách stolek a na něm fotografický zvětšovák zabalený do igelitu. V plechových policích jsem viděl umělohmotné vaničky, několik žárovek, dva vteřinové budíky a stohy žlutých, červených a šedých lepenkových krabiček, nejspíš plných fotografického papíru. Ke zdi bylo připevněno úzké a nezvykle hluboké smaltované umyvadlo, zřejmě vyrobené speciálně pro laboratorní účely. Připomínalo brašnu. Nad ním čouhal mosazný vodovodní kohoutek. Těsně pod stropem, nad poličkami, se černal malý kruhový větrák. Ke stolku byla přišoupnuta židle.

Tiše jsem komoru zavřel a přistoupil ke dveřím, za nimiž, jak jsem byl přesvědčen, byl Gmündův parádní pokoj. Nahlédl jsem tam. Všechno jako minule. Klín světla dopadl na vysoký bílý koberec, který svou měkkostí a hustotou silně vábil chodidla vězící v tenkých polobotkách. V šeru opodál stál konferenční stolek, u kterého jsem posledně večeřel, úplně vzadu, vedle tmavého krbu, stál pojízdný bar. Závěsy na oknech byly zatažené. Už jsem byl téměř rozhodnut vyčkat v tomto vlídném prostředí návratu svého hostitele, ale pak jsem si to rozmyslel. Nechtěl jsem působit dojmem člověka, který se nedovede ani ubytovat, přestože je k tomu vyzván. Prunslík by se mi smál.

Vyzkoušel jsem poslední dveře v předsíni, ty po pravé straně vchodu. Ukázalo se, že skrývají to, co jsem napůl předpokládal a več jsem napůl doufal, totiž toaletu. I tato místnůstka mě překvapila sortimentem svých služeb. Nemohl jsem si nevšimnout, že sedátko na bělostné porcelánové míse je třísložkové: spodní část, vyrobená z nějakého vzácného dřeva, snad z mahagonu, byla mimořádně rozměrná, na ní se dalo sklopit sedátko titěrné, jaké si dočasně pořizují rodiny s malými dětmi. I to bylo dřevěné, světlejší, hádal jsem ořech. A obě dvě přikrývalo docela malé víčko, nejsvětlejší, s intarzovanou šachovnicí z obou spodních ušlechtilých dřev. Po jedné straně mísy bylo ve zdi zabudované rádio, po druhé straně visela prosklená lékárnička plná lahviček z barevného skla a titěrných škatulek z bílého kovu.

Vrátil jsem se do předsíně, odhodlán vstoupit do dveří, které jsem otevřel jako první, a projít úzkou chodbou do modrého pokoje. Sebral jsem odvahu a udělal krok dovnitř. Chodba dříve nejspíš sloužila jako šatník, protože jí scházelo osvětlení. Nebylo tu však nic, ani věšáky na šaty, ani tyč na zavěšování ramínek. Červená tapeta na stěnách a nízkém stropě byla tkaná a na omak měkká. Nikde jsem nenalezl švy.

Myslel jsem, že stačí dva tři kroky, abych se dostal ke dveřím na druhé straně, ale musel jsem jich udělat víc než deset. Čím jsem byl dál, tím víc se koridor úžil. Posléze jsem musel sklonit hlavu a natočit se bokem. I strop tu byl nižší než u vstupu. Právě to vytvářelo dojem, že je krátká – ten, kdo vcházel z chodby, počítal s běžným optickým klamem sbíhajících se přímek, a přitom se díval do zmenšujícího se prostoru.

Na konci červené šatny byly stěny tak natěsnané, že jsem se mezi nimi stěží protáhl. Ač měkké, byly nepoddajné, sotva jsem mezi nimi mohl dýchat. Natáhl jsem ruku k dvířkům na druhém konci. Nebyla o mnoho větší než světlík a neměla kliku. Asi v polovině byla klíčová dírka. Doufal jsem, že dveře nejsou zamčené. Pokud je za nimi můj modrý pokoj, mám vyhráno. Pokud ne, musím se vydat zpátky a počkat v salonu na příchod hostitele.

Zamčeno nebylo. Dvířka kladla mírný odpor, nejspíš byla připevněna k silné pružině. Skrčil jsem se, protáhl se do tmy za nimi a spadl z jakýchsi schůdků. Neviděl jsem je, ale daly se nahmatat. Dvířka byla nad nimi, tedy výš než vchod z předsíně. Podlaha v červené chodbičce musela mírně stoupat, ale já si toho nevšiml.

Dvířka za mnou zaklapla a já jsem se ocitl v neproniknutelné tmě. Neviděl jsem vůbec nic, ani ruku, kterou jsem na zkoušku zvedl těsně před obličej. Pak jsem si uvědomil, že zatímco tma je naprostá, o tichu se to říci nedá. Odněkud ke mně doléhal slabý šum. Zvedl jsem se, zašmátral po zdi vedle schůdků a okamžitě našel vypínač.

Tma se proměnila v předsíň, odkud jsem před chvílí vstoupil do červené chodby. Zatočila se mi hlava a ruka mi znovu vystřelila k vypínači – tentokrát aby zhasla. Připadal jsem si jako ve zlém snu: odněkud vyjdu, udělám pár kroků přímo před sebe a přijdu tam, odkud jsem vyšel.

Zhasl jsem, zhluboka se nadechl a opět rozsvítil. Nebyla to první předsíň, ale jiná, která se jí velmi podobala. Osvětlení, zelený koberec a dveře kolem vypadaly stejně, ale byly tu rozdíly. Vedle mě v koutě stál věšák, ale deštník jsem neviděl. V první předsíni zase chyběly dva schůdky, z kterých jsem spadl, zato se odtamtud vycházelo ven na hotelovou chodbu. Za mnou byla jen dvířka, kterými jsem vstoupil. Opřel jsem se vedle nich a s potěšením zjistil, že tato zeď je pevná. Na jejím konci, z pravého rohu předsíně, kde se černal malý výklenek, vedly další dveře. Stěna, která byla k té mé kolmá a rovněž ústila do výklenku, měla dveře dvoje a ta naproti mně rovněž. S dvířky do červené chodbičky jich bylo šest.

Rozhodl jsem se postupovat proti směru hodinových ručiček. První byl výklenek. Vyvedl mě z míry, hned jak jsem vzal za kliku. Zjistil jsem, že dveře se otvírají do setmělého salonu s bílým kobercem. Posledně jsem je přehlédl. Z místa, kde jsem se ládoval pochoutkami od Gmünda, nebylo možné postřehnout, že pokoj, který vlastně opisuje čtvrtinu kruhu kolem centrální věže domu, má ještě tento východ.

Přešel jsem k prvním dveřím nalevo. Nijak se od ostatních nelišily, a přece mě cosi přimělo, abych u nich nejdříve zaklepal, přestože jsem měl za to, že byt je prázdný. Pokoj byl rozpůlen, přední část byla od zadní oddělena falešnou příčkou se sníženým podhledem a rozhrnutými těžkými, nejspíš brokátovými závěsy, v půli ovázanými světlými šňůrami se střapci. Na látce se v narudlých záblescích odráželo světlo z předsíně. Vzadu pod oknem stála dvojitá postel, vedle ní noční stolek a na něm hromádka knih. Bílé stránky rozevřených svazků zářily i na rohu psacího stolu, který vykukoval za závěsem. Okno vedlo do tmavého hotelového dvora, vše tu zůstávalo v šeru. V přední části jsem kromě karetního stolku, klubovky, starožitného šatníku a prosklené skříně, v níž se jeden vedle druhého tlačily knižní hřbety, rozeznal ve zdi vlevo obrys dveří. V pokoji se vznášelo téměř neznatelné memento vůně tabáku. A ještě něčeho jsem si všiml. Zvláštní šumění, které jediné rušilo hrobové ticho starobylých komnat, tu bylo o něco hlasitější. Do tohoto pokoje jsem si netroufal vkročit, patřil nesporně rytíři z Lübecku. Zavřel jsem za sebou nesmyslně tiše.

Přistoupil jsem k dalším dveřím a přiložil na ně ucho, protože se mi zdálo, že syčivý zvuk vychází právě odtud. Nemýlil jsem se, ale jen jsem se o tom přesvědčil, zvuk ustal. Vylekalo mě slabé cinknutí, snad kovu o kov. Někdo je tedy uvnitř? Pak něco slabě klaplo, něco zašustilo a opět se rozhostilo ticho.

Nechtěl jsem utéct; takový strach jsem neměl. Odvážil jsem se dokonce zlehka stisknout kliku. Někdo tam byl, to jsem poznal hned, jak ke mně škvírou ve dveřích proniklo světlo a zavanul vlhký teplý vzduch, ztěžklý vůní, která mi připomněla růže před odkvětem. Pootevřel jsem jen na kousek a nahlédl dovnitř. Uviděl jsem malý předpokojík se čtyřmi východy: u prvního, kde jsem stál, a u protějšího byly dveře pootevřené, u postranních byly zavřené. Spočítal jsem si, že ty napravo musí vést do Gmündovy ložnice, ale mou pozornost upoutávaly ty naproti. Za jejich křídlem bylo vidět výřez osvětlené koupelny: kus umyvadla s velkými mosaznými kohoutky, nad ním část zrcadla a smetanově bílé, drobně žilkované kachlíky. A vedle… něco prapodivného. Obrovitá dřevěná káď, z níž stoupala pára nikoli ke stropu, ale k baldachýnu, stříšce jakéhosi tureckého stanu vztyčeného nad kádí, s těžkými, sytě rudými poodhrnutými závěsy, zdobenými klikatým bílým pruhem a dlouhými černými třásněmi. Koupelna hradní paní! To odtud jsem slyšel to šumění.

Vodu musel někdo zastavit. Už už jsem chtěl za sebou zavřít, v domnění, že ten, kdo zavřel vodu, už je patrně v jednom z pokojů za zavřenými postranními dveřmi. Ale nečekal jsem, že bude ještě v koupelně. Před umyvadlem se náhle objevila nahá žena. Ruce měla zvednuté k vlasům, tmavým a dlouhým; vzadu si je spínala do uzlu. V zubech držela sponky a upřeně se dívala na svůj odraz v zrcadle. Zalitoval jsem, že je tak malé, neboť její podobu vracelo jen od temene po hrdlo. Z profilu jsem viděl těžká prsa upomínající na zralé hrušky, o odstín světlejší než kůže na pažích. Přisál jsem se okem ke škvíře ve dveřích a zakresloval do paměti každičký záhyb toho ztepilého těla. Patřilo Rozetě.

Klesl jsem pohledem k Rozetiným hýždím, hedvábně hladkým až na místa, kde se v kůži dělaly tukové jamky. Boky nepřecházely v pevná stehna plynule, ale vězely v podivném spodním prádle, nepatřičně malém a stísňujícím, lesklém jak hlazený kov.

Dívka se vytáhla na špičky a opřela se tělem o umyvadlo. Kovově to zazvonilo a v témže okamžiku se jí na boku zahoupal malý, složitě tvarovaný visací zámek. Vypadal jako erb a z jeho středu se na mě černě šklebila křivá klíčová dírka. Než se dveře koupelny zabouchly, zahlédl jsem v zrcadle vyplašené Rozetiny oči.

Odvrátil jsem se od dveří do koupelny a pokusil se zorientovat. Zbývaly už jen dveře ve stěně proti východu z červené chodbičky, poslední volba vstupu do modrého pokoje. Na dlouhé rozmýšlení nebyl čas, musel jsem se schovat dřív, než se Rozeta půjde podívat, kdo ji šmíroval. Mohla by mít zbraň. Byl jsem přesvědčen, že mě nepoznala, ale kdybych tu zůstal trčet… Sáhl jsem po klice bližších dveří. Další tmavý předpokoj. Vklouzl jsem tam a zavřel za sebou. Loktem jsem poslepu natrefil na vypínač a opřel se o něj.

Zde bylo uspořádání jiné. Vpravo byla koupelna a přímo proti vchodu pokoj, v němž jako by někdo všecko zpřeházel vzhůru nohama. Místnost byla zatarasena nábytkem, až bylo s podivem, že se sem vejde ještě nějaký obyvatel. Vypadalo to tu jako na divadelní scéně. Uprostřed stály dvě skříně zadní stěnou k sobě. Kolem byly rozestaveny rozličné židle, stolky, taburety a stojany na květiny, také železný rošt, v němž jsem rozpoznal středověké ohřívadlo, otřískané pianino a dvě antické sochy v životní velikosti, s podstavci, sádrové. Bezhlavé mužské torzo sloužilo jako věšák, na rukou a ramenou neslo vesty a saka a tmavé převlečníky. Ženské torzo, jemuž scházely ruce, mělo na hrdle pověšen trs pestrých vázanek. Šaty se válely i všude po zemi, nošené i úplně nové, mnohé košile ani nevybalené z celofánu.

Ač v tomto zmatku nebyl řád, přece jen se v něm dalo bydlet. Všiml jsem si, že kusy nábytku jsou rozmístěny tak, aby mezi nimi vznikaly maličké uličky, jimiž se dá protáhnout do zadní části. Tam, jak jsem tušil, bude asi lůžko.

Vrátil jsem se do předpokoje a tu jsem zaslechl, jak se v předsíni otevřely dveře. Věděl jsem, že je to Rozeta. Jistě se jde přesvědčit, zda oko, které na ni vykouklo ze škvíry pootevřených dveří, bylo jen přeludem.

Ven do předsíně jsem nemohl, ale podle mého odhadu musely jediné zbylé tamní dveře vést tam, kam vedly poslední dveře odtud: do modrého pokoje. Opřel jsem se do nich a konečně vstoupil do míst, která se na příští dny měla stát mým domovem.

Kovově šedý ošlapaný koberec, rozkládací pohovka se slézovým čalouněním, akvamarínové závěsy na oknech, stůl přikrytý ubrusem s provensálským vzorem, obrázky rybníků a vzdáleného rákosí, nevkusná lampička ve tvaru lučního zvonku. Modrý pokoj, nijak krásný, spíš studený, neosobní a smutný, vskutku hotelový. Bylo to zvláštní, ale hned jak jsem za sebou zavřel a zanechal Rozetu, Gmünda i Prunslíka na pospas jejich bludnému, přízračnému příbytku, začal jsem se tu cítit jako doma.
