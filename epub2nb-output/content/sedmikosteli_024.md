---
title: XVIII
---

Zde těsně u katedrály se zastavme.  
Zde sečkejme.  
Přitahuje nás nebezpečí?  
Nebo naše nohy přitahuje  
ke katedrále vědomí záštity?

— T. S. Eliot

Menšili jsme se pod titánskou klenbou karlovského chrámu a v úžasu zakláněli hlavy. Gmünd držel v jedné ruce klobouk a v druhé hůlku, já jsem si dýchal do dlaní, protože v kostele bylo téměř mrazivo. Vysokými okny k nám pronikal denní jas, od našich úst stoupaly ke hvězdám na stropě obláčky páry. Rytířovo vytržení bylo nelíčené, v ničem si nezadalo s mým, přestože novou zlatomodrou malbu a nové nasvětlení viděl už několikrát. Tentokrát zákonem stanovený doprovod chyběl; najednou jsem stačil já.

V kostele Panny Marie a Karla Velikého jsem v posledních letech nebyl, a nyní jsem si připadal, jako bych se vrátil daleko do minulosti, kdy byl úplně nový. Kde bývala tma, je dnes světlo, kde se odlupovala omítka a stoupala plíseň, jsou dnes pevné stěny zářící královským karmínem a zlatem. Zlatý vzor na červeném podkladu Gmünd ponechal, protože odpovídá gotickému zdobení svatyní, ale hvězdné nebe vetkané mezi klenbová žebra zdobilo kostel poprvé. Obrovitá osmicípá hvězdice stropu je z šestnáctého století, kdy noční oblohy už nebyly v módě. Od staré, původně navržené a nikdy nerealizované klenby se tato příliš neliší, snad jen svou geo­metrickou složitostí a hlavně udivující mělkostí, vzbuzující dojem, že celá střecha se lehoučce vznáší na tenkých nosnících a opěrách. Gmündovo gesto přibrousilo karlovský briliant do oslepující krásy. Při výzdobě se výjimečně zřekl svého puristického vkusu, který už proklel mnohé stavitele renesance, baroka a klasicismu a alespoň obrazně rozmetal jejich nevkusné haluzny do všech stran.

Ne vždy jsem s ním souhlasil. Za mého pobytu v apartmá hotelu Bouvines jsme se sblížili natolik, že jsme dokázali vést pře, aniž bychom tím ohrozili své přátelství. I teď, stoje přímo pod svorníkem klenby, jsem mu oponoval, že zdejších zdobných prvků, jako jsou sochy, slepá okna a proslulé Svaté schody, by byla škoda.

Trval na svém, že se na to nemůže dívat – stejně jako barbarský novotář Josef II., když nechal chrám l. P. 1786 odsvětit a přestavět na chorobinec pro nevyléčitelně nemocné. Gmünd ho nenáviděl ještě víc než stavitele Dientzenhofery, jejichž hříchy na české architektuře pokládal za nevyčíslitelné. Nakonec si zaprorokoval, že nastanou lepší časy, až se k moci dostane panovník, který má vkus.

„To asi ne,“ namítl jsem. „Pokud vím, regotizace chrámu se měla uskutečnit už na začátku našeho století a radnice ji odmítla. Lidé si na boubelaté andílky, robustní oltáře a baňaté věže zvykli. Původní podobu nemůžete prosadit, nebyla by tak cenná jako to, co chcete odstranit.“

„Pohleďte vzhůru!“ vykřikl namísto odpovědi. „Žebra se křižují jako komety pádící vesmírem a zůstává po nich světelná ozvěna. Copak to nevidíte? Nesmíme zpytovat jejich počátek a o jejich cíli smíme nanejvýš snít. Komety jsou nedotknutelné – a gotické chrámy takové být nemají? Jsem jejich ochránce.“

Neodpustil jsem si úsměšek.

Odtrhl zrak od žebrových uzlů a zpříma se na mě podíval. „Co chcete slyšet? Že mé metody nejsou nejčistší?“

„To bych si opravdu nedovolil…“

„Nechci je před vámi tajit, ale skutečně si nejsem jist, zda jste dost zralý na to, abyste některé věci unesl. Promiňte, ale zatím vám nemohu plně důvěřovat. Možná vám to povím časem, možná nikdy. Zatím se mě na to neptejte, naopak: sám se pokuste zodpovědět pár mých otázek.“

„Budu-li to umět, ze srdce rád. Nezapomínám, že jsem vaším dlužníkem.“

„Proto to po vás nechci – jsem snad handlíř? Nejste mi ničím povinován, rozumíte? Nikdo mi není ničím povinován, zatím ne. Na tom trvám. Kdyby vám něco naznačoval Prunslík, neberte na to ohled. Já s vámi neobchoduji. Pokud od vás něco požaduji, pak je to přátelská služba.“

„Ani nevíte, jak bych se vám chtěl odvděčit za to, že jste mi nabídl střechu nad hlavou. Ale mé schopnosti jsou zanedbatelné, to přece víte. Policajt jsem naprosto nemožný.“

„Nic takového po vás nežádám, a pokud jde o vaše schopnosti, možná o nich vím víc než vy sám.“ Přešli jsme k lavicím a do jedné usedli – Gmünd jen na okraj, protože dál by se neprotáhl. „Jsem zvědavý spíš na vaše historické znalosti,“ pokračoval. „Studoval jste přece dějiny?“

„Studoval, ale přestalo mě to bavit.“

„Ani středověk vás nezajímal? Bylo to přece vaše oblíbené období, nebo ne?“

„Zajímal mne, ale ne tak, jak se vyučoval na fakultě. Bylo mi srdečně jedno, kdy vládl který panovník, proti komu pletichařil a čí intriky trestal, a je mi to jedno dodnes. Dychtil jsem po jiném vědění.“

„Po jakém?“

„Po vědění o všedním dni. Toužil jsem se přenést do Prahy šestnáctého, třináctého nebo jedenáctého století, abych se podíval nejen na to, co mají konšelé, řemeslníci, švadleny, vojáci, hostinští, trhovci a lůza k obědu, ale pohovořil s nimi a vyzvěděl, co si myslí, o čem sní, po čem touží, čeho se bojí a co je blaží. Nikdy jsem neměl učitele, který by měl pro tento můj zájem pochopení. Vlastně ano, jednoho, ještě na gymnáziu. Jenže ten mě opustil.“

„A vaši rodiče? Copak ve vás tyto sklony nepodporovali?“

„Nešlo jim na rozum, jak se někdo může chtít vrtat v minulosti, když na něj denně doléhá přítomnost. Ale když jsem se přihlásil na univerzitu, nebránili mi, jen pokrčili rameny. Možná kdyby… Ale na tom nezáleží. Tehdy už spolu dávno nežili.“

„To vás muselo nemálo mrzet. Myslím však, že jste jejich podporu nepotřeboval. Nebo ano? Jak je možné, že jste pak studií zanechal?“

„Nevěděl jsem, jak dál. Vše pro mě ztratilo smysl. Ale nechci o tom mluvit – i to je minulost.“

„Ztratilo smysl, říkáte. A přece, nemýlím-li se, jste svůj vztah k minulosti – k velké romantické minulosti – neztratil.“

„Je to tak – ten vztah nikdy nevymizel, možná k mé škodě; vždyť jaký má v dnešní době smysl?“

„Vaše uvažování mě mate. Chápu, že je vám to nepříjemné, ale mohl byste mi aspoň naznačit, co tím míníte? Třeba mi tím pomůžete, a to přece chcete – před chvílí jste to řekl.“

„Sám tomu nerozumím, jenom… Myslím, že šlo o takové to útěkářství dítěte, které je nespokojené s poměry doma, s válkou mezi rodiči. ,Nespokojené‘ je ovšem slabý výraz, spíš bych měl říct… Představte si mou situaci. To, co bylo kolem mě, přítomnost, jsem nenáviděl, a z budoucnosti jsem nemohl mít než hrůzu – naděje odnikud nekynula. A já jsem přece potřeboval bezpečný přístav pro své myšlenky, aby unikly útesům úzkosti, vírům beznaděje. Začal jsem vyhledávat samotu, přitahovaly mě zříceniny středověkých hradů. Tam bylo všechno vyřešeno, dějiny byly napsány. Ale ne všechny, pro obrazotvornost toho zbývalo dost. Trávil jsem tam dost času, ale vždy jsem je chtěl mít jen sám pro sebe. Vzpomínám si, jak jsem půl dne čekal pod hradem, než ho opustí rodina, která si tam přijela udělat piknik. Jindy jsem se vydal do zakázaného pásma k rozpadlé tvrzi, kam veřejnost neměla přístup – v jeho blízkosti bylo vojenské letiště. Musel jsem být opatrný, za takové věci hrozil vyhazov ze školy – to v lepším případě. V tom horším mě mohla na místě zastřelit hlídka. Nechytili mě, ale matka mi vyčetla, že se toulám, a předpověděla, že špatně skončím. V tom měla myslím pravdu.“

„Ale jděte, přece se nebudete litovat. Copak se máte tak zle? Povězte mi radši, co jste na těch hradech prováděl.“

„Obávám se, že vás ničím neohromím. Poklady jsem nehledal a nechodil jsem tam ani kvůli příjemnému strachu ze strašidel, tyhle pošetilosti mi byly vždycky cizí; to říkám i přesto, že jsem na těch starobylých místech viděl, slyšel a zažil podivuhodné věci. Pochybuji ovšem, že o nich dokážu vyprávět. Nechci, aby to znělo jako plytká duchařina.“

„Přesto se o to pokuste.“

„Jak už jsem řekl, dodnes tomu nerozumím, a jediné, co pro vás můžu udělat, je uvést příklad. Když mi bylo čtrnáct nebo patnáct, vyjel jsem si na hrad Trosky s úmyslem vyšplhat k věžím z jižní, nepřístupné strany přímo po skále. Zpočátku to šlo snadno, stoupal jsem lesem, opíraje se o improvizovanou hůl. Pak jsem se musel zachytávat kořenů a kamení, tak byl svah příkrý, a stezka, čím dál víc křivolaká, se nakonec úplně ztratila. A nahoře už nebyly ani stromy, jenom holá rozpukaná skála. Věděl jsem, že budu-li pokračovat, dám všanc své zdraví a možná i život, ale netušil jsem, nakolik svým dobrodružstvím dávám všanc zdravý rozum. Stalo se totiž něco neočekávaného: v okamžiku, kdy jsem hluboko pod vyšší hradní věží přitiskl ruce k tvrdému, mým prstům známému a příjemnému kameni vyhřátému sluncem, prudce se změnilo počasí. Začaly mě zábst klouby paží, chlad mi pronikal až k srdci, foukalo mi na záda a v uších mi hučela meluzína, vzadu na krku jsem ucítil první dešťové kapky.

Kdyby mě nehřál kámen do dlaní, nejspíš bych celý podnik vzdal. Zkusil jsem vylézt pár metrů, když nebylo kde se bezpečně zachytit a kam stoupnout, vrátil jsem se a zkusil to jinudy. A tu jsem zaslechl hlas. Vylekaně jsem zvedl hlavu a spatřil tvář nějaké dívky. Měla červené šaty a vykláněla se přes vrcholek zdi, jež spojuje dvě hradní věže Pannu a Babu. Hleděla daleko do kraje a na něco ukazovala. Její rozrušený hlas se neobracel ke mně, jak jsem se zprvu domníval, ale k někomu, kdo patrně stál za ní. Slyšel jsem ho jasně, a přesto jsem nerozuměl jednotlivým slovům a nevím, komu byla určena. Myšlenku, že by ta dívka byla průvodkyně, jsem ihned zavrhl. Zeď, z které spadal pramen jejích světlých vlasů a rudý nařasený rukáv, totiž vypadala úplně nová a vyšší a mohutnější než ta, kterou jsem znal. Udělal jsem dva kroky po skalní římse a natáhl levačku k jejímu nejspodnějšímu článku, hrubě opracovanému kamennému kvádru s mělkým dolíkem uprostřed. Dotkl jsem se ho a tu mě kdosi udeřil do hlavy pytlem plným zvuků. Bolelo to, naříkalo a řvalo.“

„Co jste slyšel?“

„Všechno. Štěkot psů a ržání koní, dětský smích a posměch výrostků, zlobné hlasy mužů a veselé hlasy žen, zastřené hlasy starců, sípání umírajících, zvonění umíráčku, ale taky nových podkov, práskání biče, bučení dobytka a chrochtání vepřů, šplouchání vody, srdceryvné kvílení, klapot nějakého jednoduchého stroje, bušení na kovadlinu, řinčení zbroje. Co chvíli troubení polnice a ryk bitky, vždycky jiný a pokaždé stejný. Nic z toho nepřehlušilo jemný šustot hedvábí, předení koček ani šepot, komíhající se jako pavučina v nepředstavitelných temnotách. Zacpal jsem si dlaněmi uši, ale příliš to nepomohlo. Uvědomil jsem si, že mám pevně zavřené oči, a otevřel jsem je. Opět jsem zahlédl tu dívku. Shlížela na mě s udiveným výrazem v očích a něco volala, ale přes rámus vycházející z kamenné zdi jsem ji neslyšel. Nyní ukazovala někam pod hradní zeď. Pohlédl jsem tím směrem a ke svému úžasu spatřil stezku, kterou jsem předtím musel přehlédnout. Vedla nad srázem těsně pod vysokou zdí, proplétala se ostružiním a končila pod druhou, nižší a rozložitou věží, kde se ve skále černala malá dvířka. Cestička děsivě úzká. Tušil jsem, že pokud na ni vkročím, neudržím se a zřítím se dolů. A přece jsem to udělal, protože ta dívka nahoře byla krásnější než kterákoli žena, na niž jsem ve svém krátkém životě stačil popatřit. V její tváři byla úpěnlivost a ta mi přikazovala jednat – byl jsem odhodlán udělat cokoli.

Ale stalo se, čeho jsem se bál. Sestup ke stezce byl nesmírně obtížný, a než jsem se k ní dostal, uklouzla mi noha na mokré skále a skutálel jsem se do trní. V tu chvíli všechen hluk ustal. Nebyl to dlouhý ani nebezpečný pád – sedřel jsem si kůži na rukou, poškrábal si krk a obličej a bolestivě si natloukl žebra. Vstal jsem, zhodnotil utrpěné škody a vzal nohy na ramena. Ani jednou jsem se neohlédl. Doběhl jsem mezi stromy a déšť ustal jako na povel. Nebe bylo jasně modré a úplně čisté.“

„Vskutku pozoruhodný, znepokojivý zážitek,“ říkal pomalu Gmünd a prsty si pročesával vousy. „A příznačný. Měl jste jich počítám víc?“

„Ano.“

„Řekněte mi – jak na vás působí tento kostel? Nemáte pocit, že byste něco podobného jako na onom starobylém hradě mohl prožít i tady? Třeba v této chvíli?“

„To opravdu nevím. Stavy, do kterých upadám – dnes už jen vzácně, ale dřív to bylo často –, přicházejí samy od sebe. Věřte mi, že o ně vůbec nestojím, naopak, není snadné se potom vrátit do denních kolejí a dělat jakoby nic. A stejně tak nesnadné je vracet se do světa, který je na rozdíl od tamtoho nudný a chudý. Přiznám se vám, že bych ze všeho nejraději zůstal tam, abych sem už nemusel. Ale nejde to. Na tom, co si přeji nebo nepřeji, vůbec nezáleží.“

„Nudný a chudý svět, říkáte? Zvedněte znovu hlavu a obdivujte se mým hvězdám na obloze! Takové bohatství – a můžete se jich dotknout!“

„Svými slovy jen potvrzujete, co říkám,“ vedl jsem smutně svou. „Abychom se povznesli nad vezdejší bídu, musíme se vždy dívat nad sebe. Nad sebe, anebo za sebe.“

„Mluvíte mi z duše, Květoslave: hledět nahoru a hledět nazpátek, to jsou jediná řešení naší bídné situace na přelomu věků; řešení, která v ideálním případě splývají v jedno. I já k vám na oplátku budu upřímný a řeknu vám tohle: jste přesně ten člověk, jakého celý život hledám. Jen vy nám můžete zodpovědět otázky, které –“

Jeho tón, vzrušený a naléhavý, mi nebyl příjemný. Instinktivně jsem si odsedl a řekl jsem: „Jak to – nám?“

„Mně, Raymondovi a… tak. Lidem, kteří přesně potřebují poznat minulost, aby…“

„Aby?“

„Aby se opět mohla stát přítomností.“

„To je zvláštní přání. Vy víte, že jako historik za mnoho nestojím. Zajímám se o věci, o něž nemá akademické bádání zájem. Zajímá mě… bytí v minulosti, její současnost, přítomná chvíle v čase, který sice dávno uplynul, aspoň pro nás, ale z hlediska všehomíra stále trvá. Takhle jste to myslel? Zajímá mě mezi tisíci dalšími věcmi třeba tohle: náhlé hnutí mysli bednáře Kryštofa Nápravníka pětadvacátého října 1411, když vyšel ze svého domu U Zlatého křížku a pustil se Nekázankou k Příkopu, poté, co nahmatal v kapsáři podivný hranatý předmět, jejž si tam ráno, když se oblékal, určitě nedal a který tam neměl co dělat. Která historická studie na tohle odpoví?“

„Žádná. Váš zájem nemá vědecké opodstatnění, protože žádné zjištění v této věci, ať sebeúžasnější, není prokazatelné fakty.“

„Právě. Není historika, jenž by ho nepovažoval za banalitu. Proto jsem musel pryč z univerzity. Nic nenávidím víc než fakta. Omezují mě, poutají mi ruce, tlačí mě k zemi a drtí mou vůli k životu.“

„Tím spíš mi potvrzujete, co jsem právě řekl. Potřebujeme vás. Zaplatíme vám.“

To mě rozesmálo. „Vaše nadšení mou osobou mě těší, pane rytíři, ale stále ještě nevím, co po mně chcete.“

„Jistě jste již pochopil, že se vyhýbám přímé odpovědi – dělám to jednak proto, že vás nechci odstrašit, jednak protože vím, že sám přímky příliš nemilujete. A tak vám odpovím otázkou.“

Vysoukal se z lavice, přešel na evangelijní stranu lodi a opřel se rukou o stěnu v místě, nad nímž se do kytice vznosných, velkoryse vzepjatých bylinných stébel rozvětvovala klenební žebra. Otočil se ke mně a pokračoval:

„Víte, kdo postavil tenhle chrám?“

„Nezapočal ho mistr Matyáš, váš jmenovec?“

„Arras? Je to možné, nikoli jisté.“

„Co jeho žák Petr Parléř z Gmündu, váš druhý jmenovec? Ten je přece v souvislosti s Karlovem zmiňován nejčastěji.“

„Pokud vím, přišel do Prahy dlouho po začátku stavby. Jestliže ji řídil, pak pouze jako pokračovatel původního stavitele, jenž uskutečňuje cizí návrh.“

„Pověsti mluví ještě o někom: o jistém Bohuslavu Staňkovi, který se upsal ďáblu. Podařila se mu tato famózní klenba, ale když ji dohotovil, nikdo se neodvážil strhnout lešení, v obavě, že se sama neunese. Na čertovu radu stavitel lešení zapálil, a když se zřítilo, sám skočil do plamenů; domníval se totiž, že spadla celá klenba. Jeho duše stejně patřila rarachovi, takže to vyšlo nastejno.“

„Je na tom něco pravdy?“

„Jak to mám vědět?“

„Opravdu to nevíte?“

„Promiňte mi tu neomalenost, ale nemohu se nezeptat, jestli si ze mě neděláte legraci.“

„Ani v nejmenším.“ Najednou zvážněl. „Zdá se, že o sobě opravdu nic nevíte. Nebojte se, nebudu na vás spěchat. Ale pojďte sem ke mně.“ Pokynul mi, jeho výraz byl neproniknutelný. Stále ve mně budil onu důvěru jako při prvním setkání, ale znovu, stejně jako před chvílí, jsem z něj pocítil strach. Strach z člověka, kterému nelze odolat.

Kynul mi ze své výšky vlídně a přátelsky, ale jeho velké zelené oči obsahovaly jediné: příkaz.

Zvedl jsem se a vykročil k němu. V tu chvíli se něco pohnulo nad vstupními dveřmi; na balkoně, jehož dveře nevedou nikam, jen do neprostupné pomalované stěny, tiše povstala jedna ze soch. Nebyla to ani Panna Maria, ani Alžběta, ani Josef a ani Zachariáš, kteří zde tvoří sousoší. Byla to socha pátá, která se mezi ně vloudila, aby dobře viděla do lodi a presbyteria. Nyní si oprášila oděv, přelezla zábradlí a před udivenými zraky dřevěných postav – i já jsem nyní byl jednou z nich se spustila po žíhaném jónském sloupu na dlažbu kostela a stanula vedle Gmünda. Její vzhůru vyčesané, plápolající vlasy mu nesahaly ani po prsa. Zatočila se mi hlava, najednou jsem potřeboval oporu. Natáhl jsem ruku a pod ochranou rytířovy lví tlapy jsem se opřel o chladivou zeď.
