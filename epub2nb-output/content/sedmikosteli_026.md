---
title: XX
contentType: prose
---

<section>

Nevíme příliš mnoho o budoucnosti,  
jen to, že z generace na generaci  
se stále znovu přiházejí stejné věci.  
Lidé se málo učí z cizí zkušenosti.

— T. S. Eliot

</section>

<section>

Opíral se o rám dveří v předsíni kostela, ani venku, ani uvnitř, a kouřil. Než jsem vstoupil, otevřel mi dveře a vyhodil doutník do sněhu. Měl jsem dojem, že se tváří nezvykle kajícně.

„Jsem rád, že jste se včera nenechal vyděsit a přišel jste znovu,“ řekl, když jsme vstoupili do karlovského chrámu a zavřeli za sebou. „Omlouvám se, taková ztráta sebeovládání je ostudná a máte plné právo mě odsoudit.“

„Nestojím o takové právo, ale musím říct, že z vás šel trochu strach.“ Pomalu jsme korzovali po osmiboké lodi; sedět se nedalo, bylo příliš zima.

„Stydím se za to především kvůli vám. Jak už asi víte, jsem člověk marnivý a zakládám si na tom, že dokážu lidi přesvědčit prostředky, které nemají s násilím a výhrůžkami nic společného. Tentokrát mi však šlo o věc zásadního významu a dal bych nevímco za to, abych ji dostal. Ale vy jste mě odmítl.“

„Málem jste mě zardousil. K čemu bych vám byl jako mrtvola?“

„Už mi to nepřipomínejte, buďte tak laskav. A odpusťte mi. Věřte, že mě to mrzí víc než vás.“

„Byl bych vám odpustil už včera, ale pokud vím, celou noc jste nepřišel domů. Chci říct do hotelu.“

„Jako obvykle jsme s Raymondem byli v terénu. Vypadám unaveně? A víte, že to máte na svědomí vy? Umožnil jste nám jednat, věci se zase pohnuly o kousek dál.“

„Jak to myslíte?“

„Vzpomínáte si, co jste mi včera řekl? Tamhle u sloupu.“

„Jen matně. Takže vy jste to opravdu nějakým způsobem využil? Byly to hlouposti, ani nevím, co všecko jsem povídal.“

„V tom máte možná pravdu: nevíte, jak jste pro nás důležitý.“

„Najednou mluvíte v množném čísle – jako posledně. Myslíte tím sebe a Prunslíka?“

„Ano, v podstatě nás dva. A snad ještě někoho, to vám vysvětlím někdy jindy.“

„Jak můžete vědět, že to nejsou výmysly? Třeba jsem vytušil, že se z vašeho neobvyklého zájmu o historii tohoto místa dá něco vykřesat. Peníze a tak podobně.“

„Nebo střecha nad hlavou?“

„Ano, vždyť jsem vám za tolik zavázán, tak proč se nerevanšovat blouzněním o minulosti novoměstských kostelů? Trochu přitažené za vlasy, já vím. Ovšem tenkrát u Štěpána jste se díval podobně jako včera, a když se mi pak na Slupi udělalo mdlo a začal jsem mluvit z cesty, Prunslík zapomněl na své vtípky a zapsal si každý můj blábol.“

„Připouštím, že důvod k podvádění byste mít mohl, ale natolik vás znám, abych věděl, že nejste podfukář.“

„Opravdu netuším, čím jsem vás o tom přesvědčil.“

„Netušíte toho ještě hodně, ale nic si z toho nedělejte a dočkejte času. A k té věrohodnosti – copak vás nenapadlo, že mám možnost leccos si ověřit? Všechno ne, ale něco přece.“

„Takže znáte ještě někoho jako já, za kým chodíte? Někoho s podobným postižením?“

„Říkal bych tomu spíš talent, ale dejme tomu. Žijeme v éře informací. Ověřená má desetkrát vyšší cenu než neověřená, vědí to i takoví ignoranti, jako jsou novináři.“

„A kdo je ten druhý zdroj – znám ho? Kde ho držíte? Někde ve sklepě? Anebo v kamenné věži?“

„Zarmucuje mě, Květoslave, že jste zahořkl. Myslel jsem, že jsem vás právě přesvědčil, že nejsem žádný násilník. Mám se vám omluvit ještě jednou?“

„Kdepak. Ale nedivte se, že jsem opatrný. Chcete po mně informace, a já je požadovat nesmím? Říkáte, že nejste násilník. Kdo tedy jste?“

„Řekněme, že jakýsi služebník.“

„Na to vám neskočím. Máte velký vliv, možná i určitou moc, dokážete si lidi získat a leckdy se, jak jsem přesvědčen, nezříkáte nečestných metod. Nezlobte se, ale chovám silné podezření, že už dlouhý čas podplácíte úředníky na radnici a možná i lidi od policie. Je mi to nepříjemné, ale říct jsem to musel.“

„To nic, vždyť máte pravdu, pár lidí jsem skutečně koupil. Jsou to slaboši, silní se podplatit nedají. Ty je třeba oklamat.“

„Cením si vaší upřímnosti. I já teď budu upřímný: zklamal jste mě.“

„Jděte, to jste si o nás dělal takové iluze?“

„Budete se divit, ale dělal. O Prunslíkovi ne, to je potřeštěnec, možná i nebezpečný blázen, ale o vás jsem až do včerejška měl vyšší mínění.“

„To je mi líto,“ řekl s pokrčením ramen. Potom se potměšile usmál a pokračoval: „Chápu, že o mně chcete vědět co nejvíc, zvlášť teď, když vás přijali zpátky k policii. Musíte přece vědět, s kým máte tu čest. Nuže jak říkám, jsem jenom ten, kdo slouží, tohle vám musí prozatím stačit.“

„Slouží čemu?“

Jeho pohled zvážněl. „Rozumím vašemu rozhořčení a váš idealismus se mi líbí. Zkuste však pochopit, že také já mám určitý ideál i hříšníci je mají. Patrně je to ideál nedosažitelný, ale jak se přesvědčujete na vlastní oči, uši a… možná i kůži, dělám vše pro to, abych se k němu aspoň přiblížil.“

„Jste tedy fanatik.“

„To slovo mi nezní hanlivě.“

„Fanatismus je smrtelně nebezpečný.“

„A jste si jist, že ho bezpečně rozpoznáte? Ostatně s vámi plně souhlasím – fanatismus je skutečně nebezpečný a je nutné se mu bránit za každou cenu, stůj co stůj. Ale pozor: i taková obrana může snadno nabýt podoby fanatismu. Zůstane i poté spravedlivá? Já myslím, že ano.“

„Jistě tím míníte, že vaše počínání je fanatická obrana určitých hodnot.“

„Lze to tak chápat. Obávám se však, že člověk jako Olejář by to posuzoval jinak.“

„Jestli tomu dobře rozumím, účel opět světí prostředky. Skutečně se domníváte, že vyšší cíle ospravedlňují podlost?“

„Kdybych tomu nevěřil, proč bych se těch činů dopouštěl? Ač z mého pohledu půjde o obranu, postiženému můj čin může připadat jako podlost. Nedomluvíme se. Nejsem demokrat, abych se musel s každým domluvit.“

„Že nejste demokrat? To radši neříkejte nahlas.“

„Proč? Dnes se to nenosí?“

„Co tedy jste?“

„Jak už jsem řekl – služebník. I když vašim očím, Květoslave, se asi jevím o něco romantičtěji: jako záhadný cizinec.“

„Přiznávám to. Ale začínám mít nepříjemný pocit, že tato iluze se pomalu bortí. Záhadný cizinec – to je jako z šestákového krváku. A to vaše Sedmikostelí taky. Co to vlastně je?“

„Řekněte ,Sedmikostelí‘ a bude to znamenat sto různých věcí.“

„Co je ta první ze sta?“

„Stav mysli.“

„Takové klišé bych od vás nečekal.“

„Je to výstižné klišé.“

„A já se do toho stavu mysli mám dostat?“

„Ano, tak prosté to je.“

„Mám přestat poslouchat svůj rozum a přejít na vaši stranu?“

Rozesmál se. „Právě váš rozum vás tam dovede – rozum a cit. Však uvidíte. Vlastně… už na naší straně tak trochu jste.“

„Pak o mně víte věci, které nevím ani já sám. Co když se mýlíte?“

„Nemýlím.“

„Co když vás zklamu?“

„Chcete mě zklamat?“

„Jak bych to mohl chtít? Ale když nebude zbytí? Jsem vaším dlužníkem, pane rytíři, a přece nastane chvíle, kdy se mé svědomí samo, nezávisle na mně obrátí proti vám a vašim podezřelým záměrům. Netěším se na to, ale jsem si jist, že k tomu dojde.“

„I já. Bude to zajímavé střetnutí.“

„A nebezpečné?“

„Asi ano. Neláká vás nebezpečí?“

„Ani v nejmenším. Nejsem dobrodruh.“

„Nahoru tedy se mnou nepůjdete?“

„Kam nahoru?“

„Chci s vámi vystoupit mezi nebe a zemi. Do podkroví kopule.“

„Ani mě nenapadne. Co bych tam dělal?“

„To, co včera tady. Zahleděl byste se… tam, kam se občas díváte. A já bych vám naslouchal.“

„To nepůjde. Už jsem s tím skončil. Nedělá mi to dobře. A mimoto se děsím výšek.“

„Skutečně? A když jste se onehdy hnal do věže Svatého Apolináře, to jste se nebál?“

„Jak to víte?“

„Jak to vím? Od Olejáře.“

„A nebyl jste náhodou u toho? Nebo Prunslík?“

„Změňme téma. Ptal jste se na Sedmikostelí. Těší mě, že ve vás budí zvědavost, je to dobré znamení. Co o něm chcete vědět?“

„Je to sedm gotických kostelů, že?“

„Ano, dá se to zjednodušit na sedm gotických kostelů.“

„Hlavní jsou Karlov a Štěpán, je to tak?“

„Hlavní? To bych neřekl. Jsou to prostě dvě sedminy.“

„Co ty další? Apolinář a Emauzy, Slup a… Kateřina.“

„Velmi správně.“

„Ale z Kateřiny zbyla jenom věž! Kostel samotný nemá s vaší gotikou nic společného.“

„Vypadá to příšerně, viďte?“

„Vyhýbáte se odpovědi – jak to, že počítáte věž za celý kostel?“

„Vám to vadí?“

„Jistěže mi to vadí, ta budova už neplní svůj účel.“

„Copak se to nedá napravit? Vždyť víte sám, v jakém stavu byla v minulém století Panna Maria na Trávníčku, v jakém Apolinář a nakonec i tyhle zdi kolem nás. A co Panna Marie Sněžná? Vždyť to byla podobná ruina, jakou je dnes původní Sázavský klášter! Z kostela se dochovalo nádherné presbyterium, stačilo jen citlivě regotizovat. Kdyby bylo na mně a ten chrám spadal do mého hájemství, dostavěl bych i hlavní loď a rozhodně bych město nepřipravil o krásné gotické věže.“

„Chcete říct novogotické.“

„Ale jděte. Katedrála na Hradčanech je z poloviny nová, a komu na tom záleží? Arras a Parléř to tak chtěli a vůbec nevadí, že chrám nedostavěli naši prapředci, ale až naši dědové. Důležité je ctít původní podobu, původní záměr. Nechceme-li znevážit dílo svých předků, nechceme-li se zpupně vysmát jejich době, bez níž by naše neexistovala, musíme se podřídit jejich vkusu, musíme se před nimi sklonit a vyjít vstříc jejich přání. Musíme se obrátit zpět – udělat čelem vzad. Jinak zahyneme.“

„Nezlobte se, ale zdá se mi přehnané tvrdit, že bychom měli zahynout jen proto, že nám měnící se vkus přestavěl gotické kostely.“

„Vám se to zdá přehnané? Začalo to renesancí, kdy mnozí troufalci si z dlaní, zprvu zbožně sepjatých, udělali kukátko a přiložili je k svému drzému oku, a ono se, nezvedené, místo do nebes podívalo rovně dopředu. Co jiného mohli vidět než své bližní tak, jak je Pánbůh stvořil? Ty jejich odporné baráky podle toho vypadaly, jsou to jen předimenzované chlívky pro nastrojené hejsky, zvědavé hlavně na to, co má ten druhý pod šaty. Fuj, vidím v tom dnešní dobu. Baroko sice opět pošilhávalo po sutanách, jež měly spíše halit než zdůrazňovat, ale renesanční nadutost lidem zůstala, a nejhorší byli stavitelé. Na štíhlé gotické věže narazili cibule a makovice, symbol svých bezobsažných, dutých hlav, vymysleli si okna roztodivných tvarů a probourali je do prastarých posvátných zdí. Neměli na to právo! Pro příklad ze všech nejhnusnější nemusím chodit daleko – stačí se ohlédnout tamhle po těch kasulových oknech, co vypadají jako mokvající rány v chorobném těle. Anebo půdorys barokních staveb: čím nesmyslnější, tím obdivovanější! Čtverec, kruh, obdélník a osmistěn už nestačily, museli přijít s elipsami, hvězdicemi a ohavně zaoblenými rohy. Neznám horší kýčaře, než byli Erlach a Dientzenhoferové. Šmíra!“

„O tohle se nemusíme hádat, můj vkus se plně shoduje s vaším. Ale co ten sedmý kostel – který to je? Svatý Martin? Jindřich? Petr?“

„Nevíte?“

„Jak to mám vědět? Několikrát jste se zmínil o sedmi kostelech, chodím s vámi z jednoho do druhého a poslouchám, jak je necháte přestavět, ale pořád jich je jenom šest.“

„Bude lepší, Květoslave, když na to přijdete sám. Nepochybuji, že to dokážete, jste přece historik.“

„Nedostudovaný historik.“

„Tím spíš se doberete pravdy.“

„Dejte mi vodítko.“

„Jste snad pes?“

„Nevím, co jsem. Historik těžko, policajt taky ne.“

„Pes potřebuje pána.“

„Já asi taky. Ale kde ho mám hledat?“

„Chcete ho hledat po všech čertech? Jste přece v kostele, váš pán je zde.“

„Kde? Kde je?“

„Chtěl jste vodítko – tady je. Znáte veduty Vincence Morstadta? Pražský hrad s Jelením příkopem, Řetězový most, pohled na Malou Stranu…“

„Kdo by je neznal?“

„A co Morstadtovo vypodobnění kostela svatého Štěpána?“

„Počkejte… ano, vybavuje se mi, i když jen matně. Je to pohled zezadu, že? Na presbytář.“

„Správně, malíř se díval od jihovýchodu a podle mého soudu je tato jeho práce ze všech nejzdařilejší. Nebyl to umělec evropského formátu, ale dokumentární hodnota jeho obrazů je nedocenitelná. Zatímco ostatní náměty zůstávají u pohlednicového znázornění, jež v sobě nenese nic hlubokého – mluvím o jeho Staroměstské radnici, Prašné bráně, Svatovítském chrámu nebo Karlově mostě –, nezvyklý pohled na Svatého Štěpána v sobě skrývá něco neurčitého, jen stěží objasnitelného, záhadu, snad dokonce tajemství. Štěpán sám tu není nejdůležitější, v popředí, po pravé straně výjevu je vymalována rotunda svatého Longina, vlevo čtyřhranná zvonice a zcela vlevo kaple Všech svatých. Úplně vpředu vidíme nějaké vodorovné břevno a o něj jsou opřena tři prkna – jakási rampa. Co na obraze dělá? Nemám tušení, ale zcela jistě dodává výjevu rozměr prostředí nanejvýš důvěrného až intimního, docela jako byste nahlížel na dvorek rodného domu: za chvíli se na obraze objeví otec a začne s těmi prkny něco kutit.“

„Ta veduta by se skutečně dala považovat za obrázek domova.“

„Dojem je ještě umocněn čtyřmi postavami – matkou a dítětem na trávě před rotundou a mužem v klobouku a nějakou ženou o kus dál, poblíž kaple. Čtyři postavy na palouku, za nimi tušený hřbitov – to na Morstadta není moc, tento malíř své obrazy rád zalidňoval davem. Avšak zeleň za kněžištěm Svatého Štěpána je úplně jiná; ačkoli ta lokalita patřila dovnitř novoměstských hradeb, v Mor­stadtově ztvárnění nese jasné rysy periferie, a má také její kouzlo. Umělcovu virtuozitu pak podtrhuje, jak své stavby do obrazu zakomponoval: jejich výška se kvůli perspektivě a rozmístění v terénu snižuje z levého vrchního rohu k pravému spodnímu, což opticky prohlubuje prostor. V pravém spodním rohu přibyla ke čtyřem stavbám ještě pátá: stojí ve velké dálce a je ze všech nejmenší, ale není pochyb, že její věž strmí do výše. Podél kostelíka svatého Longina k ní míří blátivá cesta, přímo k severozápadu. A tou stavbou je… Co myslíte?“

„Stezka vede k severozápadu, věž je velmi vysoká. Napadá mě jedině radnice na Dobytčím trhu.“

„Správně!“

„Jenže já hledám kostel.“

„Neunáhlujte se, Květoslave, jinak vám má nápověda nebude nic platná. Ostatně jsem ještě nedomluvil, nezmínil jsem se o tom, co na Morstadtově obraze považuji za nejkrásnější. Není to umění, s nímž zdokumentoval stav určitých budov v určité době, nýbrž skutečnost, která se v jeho malůvce odrazila: okolí sakrálních budov. Zelená louka, vyšlapaná cestička, dřevěné ploty zahrad, pár nízkých stavení. Nízkých, rozumíte? A odtud se zvedají vzhůru čtyři nádherné stavby: kaple, rotunda, zvonice a ta nejvyšší – chrám. Jsou vidět z nesmírné dálky, jsou nepřehlédnutelné, jsou překrásné. Lidé, kteří kolem nich nebo k nim váží cestu, nemohou být špatní – taková krása v nich potlačí všechno zlo, takovou má moc, věřte mi. Vždyť co může být úžasnějšího než kostel vyrůstající rovnou z pažitu, kámen rašící ze země, kam od nepaměti patřil? Takový kostel svatého Ducha na Starém Městě měl štěstí a jeho zelený koberec mu byl ponechán; smůlu ovšem měla věž, kterou rozmařilé baroko zohyzdilo saracénským turbanem. Jen architektura středověku je veliká, Květoslave, jen gotická architektura je morální. Morálka lidí a morálka staveb, to jsou dvě spojené nádoby. Ve jménu zachování života na Zemi už nikdy nedopusťme, aby svatostan zastínila světská barabizna, jak se to stalo hned několika svatyním: Svatému Martinu, Svatému Petru, Svatému Jindřichu a dalším. Město, které dovolí, aby banka, činžák či kancelářský blok přerostly a zastínily kostel, nezasluhuje nic jiného než živořit pod kuratelou spekulantů, domovnic a kancelářských krys. Je zapovězeno stavět v okolí svatostánků, je zakázáno hrát si na bohy a převýšit jejich věže!“

„Ono to zakázáno není.“

„Tak to zakážu já! Když dá Bůh, zasadím se o to, aby nová zástavba vrátila svatoštěpánskému chrámu jeho prastaré výsadní právo udělené zakladatelem právo kralovat spolu s ostatními kostely hornímu Novému Městu pražskému.“

„A to má být to vaše vodítko? Kostel svatého Štěpána jsem přece už jednou uhodl.“

„Nebuďte dětinský, víte dobře, že tu nejde o žádné hádanky. Přemýšlejte nad tím, co jsem vám řekl, a uvidíte, že na sedmý chrám přijdete co nevidět. Ale musím už jít, a tak se vás naposled zeptám: do podkroví se mnou nepůjdete?“

„Nezlobte se, nepůjdu.“

„Máte ze mě strach?“

„Z vás… i ze sebe.“

„Nepřekoná ho ani zvědavost?“

„Já nechci vědět, co se tam skrývá. Prosím vás, buďte tak laskav a už mě nepřemlouvejte.“

„Děsíte se, že byste se tam dozvěděl něco o sobě? Možná by vám to pomohlo. Našel byste sám sebe, Květoslave. Cožpak už není na čase?“

„Snad právě toho se bojím. Je to zbabělé, ale vím, že to nikdy nepřekonám.“

„Škoda. Tak na brzkou shledanou.“

Odešel.

</section>
