<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-23</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-21" class="MLP-uroven2-kapitola">XXI</p>
			<p class="MLP-citat">Kopyt klopýtavých<br/>zněl tam umíráček</p>
			<p class="MLP-dopis-podpis">— <span class="char-style-override-3">O. Mikulášek</span></p>
			<p class="MLP-text-bez1radku">První dva adventní týdny byly na&#160;blátě. Žitnou a&#160;Ječnou se na&#160;náměstí vevalily potoky hnědočerné břečky a&#160;vřinuly se do&#160;parku, který zpustošily jako jarní povodeň. Černé kmeny akátů stály v&#160;hlubokých kalužích, spojujících se v&#160;protáhlá jezírka, a&#160;jejich odraz se v&#160;nich strašidelně lámal. Podél křovin ve&#160;spodní polovině náměstí se navrstvilo steklé bahno a&#160;vytvořilo hráz, která dala vzniknout dvěma rozsáhlým rybníčkům, zabraňujícím průchod touto částí sadů každému, kdo nepřišel ve&#160;vysokých holínkách. A&#160;z&#160;nebe se na&#160;město spouštěly další opony deště, ještě hustší a&#160;šedší než předchozí, jako by svatý Petr chtěl zakrýt hrůzné divadlo, v&#160;něž se Praha proměnila na&#160;sklonku dvacátého věku.</p>
			<p class="MLP-text">V&#160;přímé lince vozovky z&#160;Ječné do&#160;Resslovy nemělo vodu co zastavit a&#160;prohnala se tudy jako říčním korytem. Když opadla, ukázalo se, že jáma v&#160;silnici je téměř dvakrát tak velká než předtím. Odér hniloby se trochu zmírnil, protože klášterní sklepení byla zatopena, ale z&#160;ulice se ztratily všechny závory, které byly až do&#160;oblevy rozestavené kolem místa havárie. Zmizely v&#160;díře i&#160;se spojovacími lany, výstražnými dopravními značkami a&#160;pomrkávajícími žlutými světly. Řidiči v&#160;projíždějících autech si ani v&#160;nejmenším nepřipouštěli hrozící nebezpečí; když viděli, co se černá v&#160;asfaltce před nimi, objeli místo po&#160;chodníku a&#160;pokračovali dál. Než stačila policie ulici uzavřít, doplatil na&#160;svou troufalost taxikář, který odmítl čekat ve&#160;frontě a&#160;pokusil se objet jámu z&#160;druhé strany, po&#160;chodníku před kostelem svatých Cyrila a&#160;Metoděje. Jeho bachratý volkswagen se jen taktak prosmýkl kolem kráteru a&#160;eskamotér zastavil, aby udělal na&#160;řidiče čekající ve&#160;frontě na&#160;opačné straně vítězné gesto. Jeho obličej připomínal vepřový ovar, když se rozzářil úsměvem vítězného závodníka. V&#160;ten ráz se automobil propadl a&#160;na&#160;silnici vyšplíchl gejzír hnědé vody. Po&#160;taxíku, stejně jako po&#160;chodníku byla veta, hladová díra roztáhla chřtán a&#160;spolykala vše, co jí přišlo do&#160;cesty. Ze zdi kostela se do&#160;hlubiny zřítily vyvalené cihly, zel v&#160;ní čerstvý, asi metr vysoký otvor. Nika pro pomníček.</p>
			<p class="MLP-text">Tyto podrobnosti mi vylíčil Záhir, který v&#160;době události vyměřoval spolu s&#160;geodety přesnou polohu jámy. Hlas, jímž se mnou do&#160;telefonu mluvil, byl posmutnělý, protože neštěstí podle něj napomůže Barnabášově skupině a&#160;usnadní přijetí „betonové“ cesty k&#160;nápravě.</p>
			<p class="MLP-text">Na&#160;druhý den taxík vytáhli jeřábem hasiči. Nepropadl se tak hluboko jako avie, udržela ho gotická klenba jednoho sklepa. Byl plný vody, jen řidič chyběl. Buď z&#160;auta vypadl, nebo stačil vylézt, ale spadl hloub do&#160;zatopené části a&#160;zahynul. Nyní byla celá ulice z&#160;obou stran uzavřena a&#160;do&#160;nebezpečného prostoru vjížděla jen auta silniční správy, technických služeb a&#160;policie.</p>
			<p class="MLP-text">Setkal jsem se s&#160;inženýrem u&#160;jámy a&#160;málem bych ho byl nepoznal. Byl ještě skleslejší, než napovídal jeho hlas v&#160;telefonu. Oznámil mi, že se v&#160;noci sešla u&#160;primátora rada a&#160;prakticky schválila rychlou variantu. Belhal se s&#160;francouzskými holemi podél zátarasů jako invalida, veterán z&#160;války na&#160;Blízkém východě. Černý knír, dřív naježený jako kartáč na&#160;boty, mu zplihle visel od&#160;nosu a&#160;hrozilo, že co nevidět skápne na&#160;kabát.</p>
			<p class="MLP-text">„To je trest,“ říkal Záhir pološeptem a&#160;šilhal na&#160;mě krví podlitýma, nevyspalýma očima, „trest za&#160;to sídliště. Věděl jsem, že se něco děje, už od&#160;léta to cítím v&#160;kostech. I&#160;to zmrzačení je trest. I&#160;to, že mi Rozeta praštila telefonem. To mi ještě žádná ženská neudělala. Ale ještě to zkusím&#160;– naposled.“</p>
			<p class="MLP-text">Nebylo mi jasné, o&#160;čem mluví, a&#160;chlácholil jsem ho, že do&#160;jara bude chodit jako dřív. Překvapilo mě, jak ho profesní a&#160;osobní neúspěch zdrtil, donchuánský inženýr byl na&#160;tom hůř než po&#160;tom přepadení. Bylo vidět, že se potřebuje vypovídat, a&#160;tak jsme pomalu došli do&#160;Václavské pasáže a&#160;posadili se v&#160;neosobním proskleném baru, nesmyslně osvětleném ostrými zářivkami. Každý, kdo procházel pasáží, nás tam měl jako na&#160;dlani. Záhirovi to podle všeho nevadilo. Ihned se pustil do&#160;vyprávění.</p>
			<p class="MLP-text">Začal Rozetou. Stačil jediný nevinný telefonát, aby si ji znepřátelil; nedovede si to vysvětlit. Znali se od&#160;vidění, začal jí vykládat o&#160;své práci v&#160;domnění, že to na&#160;ni udělá dojem. Několikrát zdůraznil, že je architekt. Suše se ho zeptala, co postavil. Byl tak zaskočený, že jí začal jmenovat projekty, na&#160;kterých se podílel. Nestačil ani dopovědět a&#160;přerušil ho ostrý hysterický smích. Nato bez dalšího slova zavěsila. Řekl jsem, že ani mně se s&#160;Rozetou nejedná snadno a&#160;tato krásná dívka je pro mě záhadou stejně jako pro něj, a&#160;dodal jsem, že jediný, kdo to s&#160;ní umí, je Matyáš Gmünd, rytíř z&#160;Lübecku. Po&#160;těch slovech Záhir ještě víc posmutněl. Mocně se napil a&#160;rozhovořil se o&#160;své minulosti.</p>
			<p class="MLP-text">Vysvětlil mi, že jsou s&#160;Barnabášem velcí rivalové už několik let. Vždycky tomu tak nebylo, asi před patnácti lety společně pracovali v&#160;ateliéru a&#160;podíleli se na&#160;několika skupinových projektech. Šlo vesměs o&#160;sídliště. Pak někdo přišel s&#160;projektem, který byl špatný. Po&#160;realizaci stavby přišlo několik lidí o&#160;život. Všichni, kdo se na&#160;tom podíleli, si dosud kryjí záda a&#160;mlčí o&#160;tom, přestože je věc dávno promlčena.</p>
			<p class="MLP-text">Hleděl jsem na&#160;toho sympatického znalce života a&#160;nemohl ho poznat. Nikdy bych nečekal, že se v&#160;jeho osobní historii vyskytuje krvavé tajemství. Obrátil do&#160;sebe už čtvrtou sklenku jakéhosi likéru a&#160;výraz jeho tváře byl čím dál tím zoufalejší. Vyzval jsem ho, aby mi vypověděl vše o&#160;těch vadných projektech, a&#160;on to bez rozpaků udělal.</p>
			<p class="MLP-text">Jednalo se o&#160;řadu panelových domů na&#160;pražském sídlišti Opatov. Ateliér navrhl jakýsi nový protipožární systém, používající materiál vyráběný firmou, s&#160;jejímž ředitelem se Barnabáš dobře znal. Systém fungoval bezvadně, ale v&#160;bloku, kde byl použit, začali umírat lidé. Na&#160;rakovinu. Včetně malých dětí. Ten blok ještě stojí, pronesl téměř neslyšně Záhir a&#160;zaryl pohled do&#160;umělohmotného barpultu. K&#160;úmrtí už tam nedochází, protože účinný protipožární materiál, který jejich projektová skupina prosadila, se za&#160;čas vyzářil. V&#160;osmdesátých letech na&#160;jejich experiment doplatilo devatenáct lidí, jedenáct z&#160;nich nezletilých. O&#160;aféře se v&#160;odborných kruzích vědělo, ale nesmělo se o&#160;ní mluvit. Mlčeli ti, kteří to spáchali, i&#160;ti, kteří to schválili. Některé jsem prý možná znal. Jednotliví účastníci se začali jeden druhému vyhýbat, a&#160;aby ulehčili svědomí, pokoutně svalovali vinu na&#160;druhé. Barnabáš a&#160;Záhir prý nejsou jediní ze skupiny, kteří k&#160;sobě pocítili odpor. Nejdříve přestali spolupracovat a&#160;každý si našel nové místo. Pak spolu začali soupeřit. Mladší Záhir byl úspěšnější co do&#160;počtu uskutečněných staveb, Barnabáš však jako vysoký úředník nashromáždil ve&#160;svých rukou moc. Na&#160;vadný projekt a&#160;jeho následky se snažili zapomenout stejně jako ostatní provinilci. Jeden z&#160;nich se se svým svědomím nikdy nesmířil. Jednoho podzimního večera v&#160;sedmaosmdesátém roce donesl do&#160;zatáčky za&#160;smíchovským nádražím pruhovanou duchnu, ustlal si na&#160;kolejích a&#160;uložil se ke&#160;spánku. Lokomotiva, která přes něj zacouvala do&#160;depa, ho neprobudila.</p>
			<p class="MLP-text">„Ten dopis,“ zakončil Záhir svůj truchlivý monolog, „ten anonym, co jsem dostal, je důkaz, že o&#160;tom někdo ví. Někdo, kdo si nás za&#160;to chce podat.“</p>
			<p class="MLP-text">Rozpomněl jsem se na&#160;dětské kresbičky v&#160;anonymním dopise, na&#160;domečky, kterým chyběla střecha. A&#160;pochopil jsem, proč jsou takové nedodělané. Střecha jim chyběla jen zdánlivě. Ve&#160;skutečnosti ji měly, ale divnou, takovou, co se nedá nakreslit. </p>
			<p class="MLP-text">Baráčky s&#160;placatou střechou. Baráčky paneláčky.</p>
			<p class="MLP-text-bez1radku--12-0">Ještě třikrát jsem rytíři z&#160;Lübecku dělal doprovod a&#160;zároveň společnost, ale takové jako dřív už to mezi námi nebylo. Důvěrnost a&#160;přátelství byly pryč, vystřídal je smutek a&#160;špatná nálada. Zdrojem trudnomyslnosti nyní nebyla žádná budova a&#160;její truchlivý stav, nýbrž, jak jsem vytušil, má neochota promluvit ve&#160;stavu vytržení. Dával jsem si dobrý pozor, abych se držel v&#160;dostatečné vzdálenosti od&#160;prastarých chrámových zdí a&#160;sahal jen na&#160;to, co je prokazatelně nové.</p>
			<p class="MLP-text">Emauzský kostel zasvěcený Panně Marii, svatému Jeronýmovi, Vojtěchovi, Prokopovi a&#160;Cyrilovi s&#160;Metodějem, původně gotický trojlodní a&#160;trojchórový chrám vysvěcený roku 1372 za&#160;účasti císaře Karla, dávno ztratil svou strohou krásu vertikály křižující se s&#160;horizontálami a&#160;utrpěl ve&#160;své dlouhé historii řadu bolestivých přestaveb. Nejhorší ránu mu zasadila barokní úprava v&#160;sedmnáctém století, při níž kostel sice dostal dvě mohutné věže, které v&#160;původních plánech chyběly, avšak počátek následujícího věku na&#160;ně narazil bachraté kedlubny, zcela zničiv mužský ráz stavby, jenž se tak hodil k&#160;modlitebně řádu chorvatských benediktinů, a&#160;dodal jí jiný vzhled&#160;– vizáž rozložité trhovkyně věstící mnichům zkázu. Na&#160;konci minulého století navrátili beurnští bratří kostelu gotickou tvář, ale byla to gotika Čechám cizí, hornoněmecká, a&#160;chrám, nyní se špičatými, ale přezdobenými věžemi a&#160;přehnaně vysokým trojúhelníkovým štítem, její vinou nabyl podoby opevněné městské brány nebo lepší tržnice. V&#160;únoru 1945 ho vybombardovalo spojenecké letectvo&#160;– ale chtějme od&#160;Američanů, aby rozeznali středověký chrám od&#160;továrny na&#160;zbraně&#160;– a&#160;jeho dnešní, poněkud provizorní vzhled se sklobetonovým štítem a&#160;dvěma zkříženými, na&#160;vrcholcích pozlacenými jehlami je dílem poslední přestavby, uskutečněné v&#160;šedesátých letech dvacátého století.</p>
			<p class="MLP-text">Gmünd si nechal od&#160;profesionálního fotografa zdokumentovat interiéry a&#160;soustředil se především na&#160;okna v&#160;presbyteriu s&#160;vyžlebeným, nikoli jen prostě šikmým ostěním, jež jsou spolu s&#160;okny některých dalších novoměstských kostelů&#160;– Štěpána, Apolináře a&#160;Panny Marie na&#160;Slupi&#160;– ukázkou nejjemnějšího kamenictví <span>vrcholné</span> gotiky. Nikdy v&#160;historii se účelovost lépe nesnoubila s&#160;ornamentálností. Nikdy nebyla tato architektura překonána.</p>
			<p class="MLP-text">Na&#160;Slovany jsem za&#160;rytířem chodil ve&#160;volných chvílích po&#160;střídání ve&#160;službě. Na&#160;základě rozkazu policejního náčelníka jsem střežil inženýra Barnabáše dvanáct hodin denně, pod vedením kapitána Junka, který protože mi nedůvěřoval, nikdy neodpočíval a&#160;bděl nad ohroženým stavitelem se mnou. Bral si všechny noční služby, byl k&#160;smrti vyčerpaný a&#160;pohyboval se jako mátoha&#160;– mátoha s&#160;prstem na&#160;spoušti služebního revolveru. Pokud to šlo, nechodil jsem mu na&#160;oči a&#160;jen z povzdálí jsem sledoval, jak velkou víru má tento umíněný policajt ve&#160;své schopnosti, ale jak pošetile si počíná. Dvakrát jsem ho přistihl, jak ve&#160;služebním automobilu na&#160;staveništi v&#160;Resslově ulici spí. Kdyby ho načapal Olejář, dostal by vyhazov. Myslím, že věděl, že si tento důstojník brousí zuby na&#160;jeho místo, a&#160;takovéto zanedbání povinností by bylo vhodnou záminkou, jak se příliš ambiciózního podřízeného zbavit. Jenomže ho nepřistihl a&#160;události se vyvinuly jinak.</p>
			<p class="MLP-text">Ve&#160;středu ráno, týden poté, co opadla prosincová obleva, zazvonil v&#160;modrém pokoji telefon. Naléhavý mužský hlas, který jsem neznal, mi předal vzkaz od&#160;plukovníka Olejáře: mám se ihned dostavit do&#160;Resslovy ulice. Barnabáš na&#160;mě čeká u&#160;jámy a&#160;je tam sám, kapitán Junek se v&#160;noci připletl do&#160;nějaké rvačky a&#160;leží v&#160;nemocnici s&#160;rozbitou hlavou. Olejář za&#160;námi do&#160;hodiny někoho pošle a&#160;já, vzhledem k&#160;blízkosti hotelu, musím být na&#160;místě co nejdříve. Rozpomněl jsem se na&#160;jitro, kdy mě vyburcoval zvonek u&#160;dveří bytu inženýrky Pendelmanové. Mohl jsem už vědět, že není nic horšího než ukvapené ráno&#160;– jedno z&#160;těch, jimž nás naučilo zběsilé dvacáté století.</p>
			<p class="MLP-text">V&#160;Resslově ulici jsem byl za&#160;deset minut. Bylo velmi chladno, jen málo nad nulou. Vládlo naprosté ticho a&#160;klid, i&#160;vítr, který tolik dní lomcoval hotelovými okny, se jakoby zajíkl. Ulice byla nadále v&#160;celé délce uzavřená, pojízdný jeřáb a&#160;míchačka, válcovací a&#160;asfaltovací vůz tiše odpočívaly pod schody ke&#160;svatováclavskému kostelu. Uprostřed vyplněné, čerstvě zaasfaltované jámy stála červenobílá silniční bójka, trochu nakřivo. V&#160;hlubině pod ní vzaly v&#160;posledním týdnu za&#160;své všechny cenné archeologické nálezy včetně hrobek a&#160;mumií mnichů; přístup k&#160;nim zahradily železné desky a&#160;široké kolejnice, tvořící masivní podzemní lešení zalité betonem. Asi dvacet metrů od&#160;bójky směrem k&#160;náměstí parkovala bílá škodovka, na&#160;dveřích neoznačená. Podle poznávací značky jsem usoudil na&#160;policejní auto. Za&#160;volantem nikdo neseděl.</p>
			<p class="MLP-text">Čekal jsem, že se zpoza rohu každou chvíli vynoří Barnabáš, měl na&#160;mě čekat. Minuty plynuly jedna za&#160;druhou, nikde se nic nehýbalo, ani papíry a&#160;nedopalky u&#160;obrubníků, ani pár posledních akátových lístků, zavátých sem z&#160;náměstí. Přecházel jsem ulici sem a&#160;tam a&#160;co chvíli pohlédl na&#160;hodinky.</p>
			<p class="MLP-text">A&#160;tu mě v&#160;půli kroku zarazil nějaký zvuk, najednou se rozezněl, zpočátku slabě, potom stále silněji. Pravidelné klapání, šplíchání vody a&#160;ozvěna obojího. Otočil jsem se, zmaten představou, že se z&#160;Ječné valí k&#160;řece další povodeň. Ale nikde nic neteklo, nikde nepracoval vodou poháněný stroj.</p>
			<p class="MLP-text">A&#160;přece jsem to slyšel, znělo to zcela unikátně&#160;– jediný obraz, jejž jsem si dokázal spojit s&#160;tímto sluchovým vjemem, byla nějaká mechanika, nejspíše dřevěné kolo. Soukolí poháněné vodou. Mlýn? Dva mlýny. Nejméně dva.</p>
			<p class="MLP-text">Odkud to může jít? Otáčel jsem se a&#160;bil se prokřehlými dlaněmi do&#160;uší, přesvědčen, že jde o&#160;halucinaci. Kde by se poblíž kostela svatých Cyrila a&#160;Metoděje vzala mlýnská kola? Nejbližší mlýn, který tu kdy stál, byl pod starou vodárenskou věží, v&#160;místě, kde dnes stojí budova Mánesa. Zchátralé renesanční stavby musely ve&#160;dvacátých letech udělat místo funkcionalistické galerii, ale paradoxně to zachránilo kamennou věž, včleněnou architektem do&#160;systému moderního komplexu. Dva mlýny, jako bych je viděl, spojené vysokou sedlovou střechou sahající dopolou padesátimetrové věže…</p>
			<p class="MLP-text">Bójka se pohnula. Zamžikal jsem očima v&#160;domnění, že mě šálí zrak. Ale bylo to jasně vidět&#160;– dosud stála nakloněná napravo, a&#160;nyní se zváhla vlevo, sama od&#160;sebe, bez přispění větru, neboť vzduch byl téměř nehybný. A&#160;tu se pootočila a&#160;zvrátila se do&#160;původní polohy.</p>
			<p class="MLP-text">Došel jsem k&#160;ní a&#160;poklekl na&#160;čerstvě zaschlý asfalt. Povšiml jsem si, že na&#160;bílém plastovém pruhu je něco namalováno&#160;– dětská čmáranice tří poskakujících čertů s&#160;vidlemi v&#160;rukou. Bójka se zachvěla; něco pod ní bylo. Něco živého. Abych nahlédl pod bójku, lehl jsem si na&#160;asfalt. Byl příjemně teplý. Pod červeným okrajem nebylo nic vidět. Ležel jsem v&#160;liduprázdné ulici a&#160;na&#160;zlomek okamžiku se mi zachtělo zavřít oči a&#160;v&#160;tom blaženém tichu a&#160;klidu si zdřímnout.</p>
			<p class="MLP-text">Bójka se opět pootočila a&#160;já jsem se najednou díval do&#160;něčích očí. Patřily tváři, jež se skrývala pod krempou toho šaškovského klobouku.</p>
			<p class="MLP-text">Vyskočil jsem, uchopil bójku oběma rukama a&#160;zatáhl. Ozvalo se zasténání, červenobílý kužel se mi vysmekl z&#160;dlaní. Znovu jsem za&#160;něj vzal, tentokrát za&#160;spodek, a&#160;trhl jím vzhůru. V&#160;absurdních chvílích přicházejí ty nejabsurdnější představy: byl ze mě dědek tahající řepu. Tolik práce jako v&#160;té pohádce to nedalo. Klobouk se sesmekl a&#160;obnažil divnou hlízu.</p>
			<p class="MLP-text">Byl to Barnabáš, zaasfaltovaný do&#160;vozovky, ve&#160;svislé poloze zabetonovaný do&#160;vyplněné jámy. Pohřbený vestoje, a&#160;jak se zdálo, zaživa. Tvář vypadala jako přerostlé rajské jablko. Byla zdecimovaná a&#160;popálená, pokrývaly ji šedivé a&#160;černé strupy&#160;– zaschlé cákance cementu a&#160;téru. Nebožák byl v&#160;bezvědomí a&#160;očividně se dusil, chroptěl a&#160;lapal po&#160;dechu. Vypoulené oči měl podlité krví a&#160;obrácené v&#160;sloup. Z&#160;rozbitých rtů stékaly růžové sliny, ozývala se delirická slova. Příšerná mluvící řepa na&#160;černém políčku páchnoucím po&#160;dehtu, zvadlých růžích, shnilých pomerančích a&#160;připáleném mase.</p>
			<p class="MLP-text">Vzpomněl jsem si na&#160;vysílačku v&#160;kapse kabátu. Vytáhl jsem ji, zapnul, ale promluvit jsem už nestačil. Pod bílým autem, jež jsem měl za&#160;policejní, zlobně zakvílely pneumatiky. Mechanické zvíře vyrazilo do&#160;útoku. Viděl jsem, že to je past a&#160;že se žene přímo na&#160;mě a&#160;co nevidět mě zabije, a&#160;přece jsem zůstal stát, naprosto ochromený, s&#160;poslední zbytečnou myšlenkou v&#160;hlavě: už nestihnu odpovědět na&#160;rozčilené „co je?”, jež na&#160;mě Olejář vyštěkl z&#160;vysílačky. S&#160;chutí bych byl odpověděl jediným slovem, a&#160;bylo by to věru efektní rozloučení.</p>
			<p class="MLP-text">Smrt však udeřila jinde. Pár kroků přede mnou vůz prudce zabrzdil, dostal se do&#160;smyku a&#160;změnil směr. Se zablokovanými koly elegantně klouzal po&#160;čerstvém asfaltu. Přestože nejel závratně rychle, jeho pravá přední pneumatika narazila do&#160;Barnabášovy hlavy s&#160;účinností gilotiny. Ošklivě to luplo a&#160;hlava odletěla jako vystřelená z&#160;praku. Auto se nezastavilo, s&#160;motorem v&#160;nových obrátkách se chvíli hnalo za&#160;hlavou poskakující Resslovkou a&#160;pak prudce zabočilo do&#160;Dittrichovy. Bylo pryč, řidiče jsem ani nezahlédl.</p>
			<p class="MLP-text">Neomdlel jsem. Nesměl jsem omdlít. Nedopustil jsem to. Jen mlčet se mi nepodařilo. Stál jsem rozkročen nad vysílačkou, která se válela vedle krvavého pahýlu Barnabášova krku, a&#160;s&#160;rukama přitisknutýma k&#160;uším jsem opakoval „nenenenenenene”, abych přehlušil bláznivé jektání mlýnských kol ve&#160;zbořených Šítkovských mlýnech. Trvalo to dlouho.</p>
			<p class="MLP-text">Pak se vše změnilo. Ulice se hemžila černými uniformami, mezi nimiž se proplétal šedý kabát. Vězel v&#160;něm holohlavý muž a&#160;razil si cestu přímo ke&#160;mně. Měl v&#160;uších zastrčené dva bílé kapesníky a&#160;za&#160;chůze něco vzrušeně říkal nebo to tak aspoň vypadalo, protože se mu v&#160;ústech vztekle komíhal jazyk. Nic jsem neslyšel, byl jsem hluchý jako on. Chtěl jsem vytáhnout ruce z&#160;kapes, a&#160;tu jsem zjistil, že je mám vší silou přitisknuty na&#160;uších. Uvolnil jsem je a&#160;klapání rázem ustalo. Zaslechl jsem Olejářův hlas, jak právě vyslovuje Junkovo jméno.</p>
			<p class="MLP-text">„Junek je v&#160;nemocnici,“ hlesl jsem. „V&#160;noci se připletl do&#160;nějaké rvačky.“</p>
			<p class="MLP-text">„Vy jste se zbláznil,“ zavrčel plukovník. „Copak neslyšíte, co vám povídám? Kdo vám nabulíkoval, že leží v&#160;nemocnici? Leží v&#160;Barnabášově obýváku v&#160;kaluži krve. Vedle mrtvoly se válí nůž&#160;– tenká starožitná dýka. Jedním uchem mu pronikla dovnitř a&#160;druhým ven.“</p>
			<p class="MLP-text">Pocítil jsem lítost nikoli nad Junkem, ale nad sebou. Byl jsem si jist, že jeho smrt připíšou na&#160;můj už tak dost vysoký účet. V&#160;duchu jsem se loučil s&#160;nedávno nabytou důvěrou. Vždyť ani z&#160;poznávací značky bílé škodovky jsem si nebyl s&#160;to vybavit víc než polovinu, přestože jsem si ji stihl prohlédnout. Stačilo to na&#160;rychlé telefonické ověření skutečnosti, že automobily s&#160;čísly této série policie nepoužívá. Další z&#160;mých fatálních omylů.</p>
			<p class="MLP-text-bez1radku--12-0">Odpoledne se na&#160;scéně objevil patolog Trug, jako vždy, když ho bylo zapotřebí pro nějakou jemnou, obzvlášť ohavnou práci. Barnabášova hlava se totiž Resslovkou skutálela až na&#160;nábřeží, kde ji jeden pilíř Tančícího domu odkopl jako fotbalový míč do&#160;branky&#160;– ve&#160;skutečnosti do&#160;zábradlí u&#160;chodníku nad řekou. Tam se zaklínila v&#160;síti železných propletených květin a&#160;nešla ven. Vyprostil ji až Trug, vyřízl ji chirurgickou pilkou. Kulatý otvor v&#160;zábradlí tam najdete ještě dnes.</p>
			<p class="MLP-text">Když jsem večer v&#160;zavřené ulici opět osaměl, vzpomněl jsem si na&#160;pojízdný jeřáb, který ráno stál u&#160;kostela svatého Václava. Oranžová tatra, model, který dávno nahradily novější a&#160;výkonnější pracovní vozy. K&#160;čemu silničáři potřebovali jeřáb? Doběhl jsem ke&#160;kostelu a&#160;znovu přehlédl stavební stroje: míchačka, válcovací vůz, asfaltovací vůz. Jeřáb zmizel. Byl jsem si jist, že je to ten, s&#160;jehož pomocí vraždící maniak vyzvedl na&#160;stožáry u&#160;Kongresového centra nohy inženýra Řehoře a&#160;snesl královskou korunu ze špice věže Svatého Štěpána, aby do&#160;ní vpletl mladého vandala. Ani mě nenapadlo říkat o&#160;tom Olejářovi.</p>
			<p class="MLP-text">Do&#160;hotelu Bouvines jsem se vrátil za&#160;tmy. Přemýšlel jsem o&#160;tom, co mi plukovník řekl, než odpoledne odjel z&#160;místa vraždy. <span>Vyhledal</span> mě na&#160;nábřeží. Pravé ucho měl plné toho svého svinstva, i&#160;on vypadal, jako by se ho pokusili zaasfaltovat. Toto byla jeho slova: „Co je ubožejší než bodyguard, který neuhlídá klienta? Bodyguard, který neuhlídá dva klienty. Vás byl policejnímu sboru čert dlužen. Možná to opravdu nevíte, možná před tím zavíráte oči nebo s&#160;námi hrajete nekalou hru, ale opravdu to vypadá, že všecky ty vraždy se dějí na&#160;počest jediného člověka, ač pro to zatím nemám žádné rozumné vysvětlení. Chcete vědět, kdo si myslím, že to je? Netušíte to už? Vidím, že vám to dochází, že už to taky začínáte chápat. Tím dotyčným je ten nejneschopnější policajt na&#160;světě&#160;– vy sám.“</p>
		</div>
</body>
</html>