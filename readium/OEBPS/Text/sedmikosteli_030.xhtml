<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-26</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-24" class="MLP-uroven2-kapitola">XXIV</p>
			<p class="MLP-citat">Kráčím.<br/>V&#160;domácí těžkou prsť se boří můj krok.<br/>Jíti toť všechna má mysl.<br/>S&#160;vámi má touha jediná.</p>
			<p class="MLP-dopis-podpis">— <span class="char-style-override-3">R. Weiner</span></p>
			<p class="MLP-text-bez1radku">Jako kdyby mě vedli na&#160;popravu&#160;– takové to bylo. Rytíř z&#160;Lübecku šel po&#160;mém boku a&#160;mlčel. Vedl mě na&#160;neviditelných okovech. Prunslík se držel za&#160;námi a&#160;pohvizdoval si. Možná hlídal každý můj pohyb, a&#160;možná by vůbec nereagoval, kdybych se pokusil o&#160;útěk.</p>
			<p class="MLP-text">Měsíc se pohádal s&#160;nocí, ač měly slavit úplněk; tma se černala bezedněji než všechny předchozí. Nepoznával jsem známé ulice, z&#160;luceren svítila sotva každá pátá. Zakopával jsem o&#160;dlažební kostky, které se všude válely, a&#160;dvakrát jsem div neupadl, kdyby mě Gmünd včas nezachytil. Sám se nebezpečným místům s&#160;obdivuhodnou jistotou vyhýbal, jako by věděl, kde je očekávat. Nikoho jsme nepotkali, neprojel kolem nás jediný automobil. Ani by nemohl&#160;– silnice už nebyly silnicemi. Uprostřed jedné z&#160;ulic, snad Kateřinské, stála černá mohyla, vyšší než dospělý člověk, a&#160;páchla na&#160;dálku spáleninou. Z&#160;jejího rozpáleného vršku se kouřilo, stěnami obloženými hlínou, dřevem a&#160;listím sálal oranžový žár. Neznal jsem její účel a&#160;neodvážil jsem se zeptat, ale takhle nějak jsem si vždycky představoval milíř. Ze štiplavého čmoudu mi slzely oči. Naštěstí foukal vítr, který ho rychle odnášel. Jednou jsem z&#160;dálky zaslechl skřípění brzd, potom se za&#160;setmělým činžákem, který jsme míjeli, rozhoukala siréna sanitky a&#160;ihned umlkla. Když jsme šli kolem policejního velitelství, zakřupalo nám pod podrážkami sklo. Spousty skla. Vzhlédl jsem. V&#160;budově nesvítila jediná zářivka. Jen na&#160;zdi u&#160;hlavního vchodu, jehož dveře zely k&#160;mému překvapení dokořán, plála pochodeň. Cesta na&#160;Karlov nám netrvala ani půl hodiny.</p>
			<p class="MLP-text">Magistrála byla tichá, nikde známky pohybu; ani na&#160;chodnících jsme nepotkali živáčka. Veřejné osvětlení tu nefungovalo&#160;– nebo je někdo vypnul. Svítilo se jen v&#160;některých oknech činžovních domů, dole na&#160;ulici byla tma. Když jsem natáhl ruku, rozeznal jsem její bělost a&#160;obrysy, ale vše, co bylo dál, tonulo v&#160;chladné černi. Vysoko nad námi z&#160;ní vystupovaly tři kopule chrámu. Na&#160;pozadí nazelenalé záře města pod kopcem se vyjímaly jak vystřižené ze zlaceného papíru, suvenýr z&#160;Orientu, <span class="MLP-znak-kurziva-11b">Istanbul by night</span>. Kostel se už brzy dočká své původní střechy, tří stanových špiček třikrát vyšších než obvodní zdivo. Bude je vidět až z&#160;Hradčan.</p>
			<p class="MLP-text">Stáli tu nějací lidé, podupávali v&#160;mrazivém vzduchu jako v&#160;očekávání. Jejich bledé tváře slabě světélkovaly, při každém pohybu mizely a&#160;znovu se zjevovaly. Bylo jich hodně; zdálo se, že čekají právě na&#160;nás. Někdo přistoupil ke&#160;Gmündovi, vzal ho za&#160;loket a&#160;odtáhl ho stranou. Skoro nic jsem neviděl, zaslechl jsem jen šepot, v&#160;němž se ozývaly tóny nesouhlasu. Hovořil tlumený ženský hlas. Žena pak udělala krok směrem ke&#160;mně&#160;– aspoň se mi to tak jevilo&#160;–, ale zastínila ji rozložitá silueta s&#160;kloboukem. Znovu vzrušené hlasy, pak ji zavalitý stín nechal jít.</p>
			<p class="MLP-text">Přistoupila ke&#160;mně, byla najednou tak blízko, že jsem i&#160;potmě dobře rozeznal její podobu. Patřila té druhé Rozetě, útlé mladé ženě s&#160;podlouhlou tváří, propadlými lícemi a&#160;znepokojivýma očima. Byla v&#160;nich stejná tma, z&#160;jaké se obličej nořil, takže vypadal jako bílá maska zavěšená v&#160;tmavém prostoru. „Ke&#160;kostelu,“ řekla maska tvrdým hlasem a&#160;já jsem šel. Jasně jsem viděl světlou skvrnu sevřené dlaně a&#160;domyslel si, co ta dlaň třímá.</p>
			<p class="MLP-text">Plot kolem karlovského areálu byl ten tam, poznal jsem to podle toho, že jsme do&#160;parku vstoupili v&#160;místě, kde nikdy nebyla branka. Pod zdí presbyteria, kde hořely v&#160;železných držácích dvě pochodně, mě Rozeta zastavila. Mířila mi na&#160;obličej mou vlastní pistolí.</p>
			<p class="MLP-text">Byl jsem si jist, že v&#160;příštím okamžiku zmáčkne spoušť. Udělala to těsně před tím, než se mi podlomila kolena. Do&#160;ticha se ozvalo kovové cvaknutí a&#160;já jsem padl jak podťatý. A&#160;žil jsem dál. Sklonila se ke&#160;mně a&#160;ukázala mi druhou ruku. Měla v&#160;ní plný zásobník. Zasunula ho do&#160;rukojeti a&#160;zbraň mi podala. Vzala mě pod paží a&#160;pomohla mi vstát.</p>
			<p class="MLP-text">Řekla: „Viděl jsi mě nahou, musela jsem tě potrestat.“</p>
			<p class="MLP-text">„Vždyť to byla léčka!“</p>
			<p class="MLP-text">Pohladila mě po&#160;tváři. „Já vím, žes za&#160;to nemohl. Kdyby ano, zemřel bys dnes večer spolu se Záhirem. Už by tu měl být.“</p>
			<p class="MLP-text">Do&#160;zkřehlé dlaně mi z&#160;pažby pistole sálalo teplo Rozetina těla; schoval jsem zbraň do&#160;náprsní kapsy. Netlačila. Hřála jako darovaný medailon. Dívka odvrátila tvář a&#160;zadívala se k&#160;potemnělému Nuselskému mostu. Tu jí tvář osvítil záblesk reflektorů. Vlídně se usmívala. Přes hlavu měla přehozenou kápi mnišské kutny. Háv zdobil na&#160;prsou emblém vyšitý stříbrnou nití: obruč s&#160;kladivem.</p>
			<p class="MLP-text-bez1radku--12-0">S<span>větla se probíjela hustou tmou, dva bílé kužely proměnily ústí mostu v&#160;divadelní scénu. Stačilo pár vteřin, abych přehlédl ty, co se shromáždili na&#160;jevišti. V&#160;půlkruhu tu stálo na&#160;čtyřicet anonymních postav, oděných podobně jako Rozeta, všichni měli na&#160;hlavách kápě, ale některým bylo vidět na&#160;obličej. Poznal jsem Gmünda, největšího ze shromážděných spiklenců. Hledal jsem rychlým pohledem jeho opak, ale nikde jsem ho neviděl. Zahlédl jsem však profesora Netřeska, který nesledoval blížící se vůz, ale posmutněle se usmíval a&#160;upíral zrak ke&#160;kostelu, jako by jeho krátkozraké oči hledaly ve&#160;stínech mezi kamennými opěráky svého nejnadanějšího žáka. Jeho úsměv byl provinilý a&#160;nepatřil k&#160;těm, jaké vídáme na&#160;nemladých tvářích.</span></p>
			<p class="MLP-text">O&#160;kus dál se ze záhybů kapuce mračila Trugova tvář, počerná a&#160;zavilá, s&#160;rysy zrůzněnými vztekem. Dívala se přímo na&#160;mě. Když si doktor všiml mého pohledu a&#160;krátkého zamávání, odvrátil zrak, odplivl si a&#160;vydoloval ruku z&#160;širokého rukávu, aby zkontroloval čas na&#160;hodinkách.</p>
			<p class="MLP-text">A&#160;ještě jedna tvář mi tu byla povědomá: malá hlavička, zlostně stažená ústa, veliké brýle. Malá paní, co pod Svatým Apolinářem sňala soše dívky podbělový věneček.</p>
			<p class="MLP-text">Automobil se vyřítil z&#160;mostu a&#160;na&#160;okamžik zmizel za&#160;zatáčkou. V&#160;tu chvíli někde stranou zaburácel motor, něco se pohnulo ve&#160;stínech na&#160;druhé straně ulice. A&#160;pak magistrálu překřížil oranžový nákladní vůz&#160;– pojízdný jeřáb. Kabina vypadala prázdná, ale tu a&#160;tam za&#160;oknem zřetelně proskočil plamínek rudých vlasů, jak se maličký řidič potýkal s&#160;volantem.</p>
			<p class="MLP-text">Záhir vždycky jezdil moc rychle. Jeho auto teď ani nepřibrzdilo, ani nevybočilo z&#160;hladké trasy, která končila tam, kde začínalo Sedmikostelí. Náraz do&#160;jeřábu téměř nebylo slyšet, ozval se jen nepopsatelný zvuk, jako když prudce zmáčknete plechovku od&#160;limonády. Udělala se úplná tma, pak se světlo vynořilo do&#160;nočního vzduchu a&#160;zase utonulo, znovu se vynořilo a&#160;znovu zhaslo. Automobil se točil jako ruské kolo, které se utrhlo z&#160;podstavy, stoupal tiše nocí a&#160;dělal nádherná světelná salta. Vylétl kolmo vzhůru, vysoko nad naše hlavy, a&#160;pak se jeho dráha zvolna zakřivovala. Rozeta se usmála a&#160;zatleskala jako dítě v&#160;divadle. Za&#160;nic na&#160;světě bych se jí teď nechtěl podívat do&#160;obličeje.</p>
			<p class="MLP-text">Věděl jsem, co udělám: seběhnu po&#160;schodech na&#160;Albertov, ztratím se mezi budovami univerzity a&#160;co možná nejdříve zavolám Olejářovi. Pokud mě budou pronásledovat, začnu střílet, nábojů mám dost. A&#160;jestliže mě dostihnou, poslední budu mít připravený pro sebe. Předtím se však budu bránit a&#160;neušetřím nikoho. Pomstím se za&#160;Záhira, jehož mi právě vraždí před očima, za&#160;starého Netřeska, kterého vlákali do&#160;svého krvavého klubu, za&#160;sebe, neboť mě zneužili pro své cíle. A&#160;pomstím se také za&#160;Rozetu; za&#160;to, že z&#160;nešťastné oběti vědeckého pokroku udělali krvelačnou stvůru. Věděl jsem, co udělám, a&#160;přece jsem to neudělal. Tato překrásná nešťastná dívka mi darovala život, umožnila mi útěk a&#160;vyhnout se šílenství, jež na&#160;mě čekalo v&#160;předhusovském bratrstvu. Jak bych ji mohl opustit?</p>
			<p class="MLP-text">Pohleďte, auto se na&#160;vrcholu své dráhy zastavilo, jeho let se láme a&#160;ono začíná opisovat druhou, stejně ladnou výkyvnou křivku, nyní však sestupnou, než se zřítí kolmým pádem na&#160;magistrálu; zatím však visí nad půlkruhem bratrstva Božího těla a&#160;bíle osvětluje temně planoucí ciferník měsíce, který se v&#160;červené záři vynořil nad Prahou jako na&#160;plátně Caspara Friedricha, železné kladivo kyvadla, jež se přestává komíhat, zvolňuje tempo a&#160;zkracuje výchylky, až ustává docela… ne neznatelně se chvěje. Všichni hledí vzhůru, nikdo se nehýbá a&#160;já nejsem schopen byť otočit hlavou. Stalo se nemožné, čas stál a&#160;čekal na&#160;pokyn.</p>
			<p class="MLP-text">A&#160;potom… potom se kyvadlo samo od&#160;sebe poznovu pomalu rozhoupává. Než obrovský ciferník zahalí černé šláře, něco se pohne v&#160;jeho akvarelové tváři, snad je to opravdu rafije, snad pouhá vodová šmouha neviditelným štětcem, a&#160;náhle už netáhne k&#160;půlnoci, ale ztrácí svou strnulost, vlní se a&#160;kroutí, aby nakonec sklouzla o&#160;několik dílků zpátky do&#160;neznámého bezčasí.</p>
			<p class="MLP-text">Dívka přede mnou sledovala to divadlo nehybně jako socha. Náhle se jí kápě svezla na&#160;ramena a&#160;odhalila tmavé vlasy a&#160;s&#160;nimi kroužek, který se světlal na&#160;temeni hlavy: věneček žlutých květů. Jsem slabý člověk. Procitl jsem z&#160;ustrnutí a&#160;jediné, co jsem dokázal, bylo udělat krok, poodhrnout ty těžké vlasy a&#160;vtisknout polibek na&#160;bledou šíji pod nimi.</p>
			<p class="MLP-text">Lomeným obloukem, který do&#160;noci vepsal malý sportovní vůz, jsem jako gotickým oknem vhlédl do&#160;úžasného, Božím požehnáním prozářeného světa, a&#160;Rozeta byla se mnou. V&#160;ten děsivě krásný, zázrakem prodloužený okamžik jsem byl vzat na&#160;milost a&#160;konečně jsem se zamiloval.</p>
		</div>
</body>
</html>