<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-5</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-3" class="MLP-uroven2-kapitola">III</p>
			<p class="MLP-citat">Putuji zemí suchých kamenů;<br/>když se jich dotknu, krvácejí.</p>
			<p class="MLP-dopis-podpis para-style-override-3">— T. S. Eliot</p>
			<p class="MLP-text-bez1radku">P<span>otíže se jménem začaly po&#160;příchodu do&#160;školy. Děti na&#160;ně zpočátku reagovaly jako na&#160;jiná jména, posměšky se začaly sypat poté, co je poprvé vyslovili jejich rodiče. Ale tehdy to ještě šlo. Od&#160;vyšších tříd pak, kdy se děti začaly rozkoukávat a&#160;objevily v&#160;sobě schopnost a&#160;zálibu ubližovat, nastalo pravé školní peklo. Jakýkoli důvěrný vztah mezi dětmi byl nepřípustný, nosila se jen nenávist a&#160;pohrdání; věčně s&#160;někým nemluvit a&#160;někoho pomlouvat patřilo k&#160;bontonu žáka. Přátelství škola znemožňovala, kdo se odchýlil od&#160;nepsaných pravidel, sklidil posměch a&#160;byl vykázán na&#160;samý okraj společenství.</span></p>
			<p class="MLP-text">Narodil jsem se dlouho poté, co zemřel Hitler a&#160;Stalin, ale Mao tehdy ještě žil. Rodiče mě nedali pokřtít, jméno, jež jsem dostal, jméno slabochů a&#160;smolařů, bylo jen jedno, bylo samo&#160;– docela jako já. Stokrát jsem zatoužil zvolit jiné, ale nebylo to možné, ani sourozence si člověk jen tak nenajde. Přátele ano, ale kde je vzít?</p>
			<p class="MLP-text">Na&#160;Olgu, zrádnou hradní paní, jsem dlouho nemohl zapomenout, vídával jsem ji ve&#160;svých snech, které mne pak jako přízraky pronásledovaly vždy celý další den. Ještě po&#160;letech jsem měl před očima její tvář a&#160;umiňoval si, že tu ženu vyhledám a&#160;řeknu jí, co pro mě znamená; tak málo soudnosti jsem měl. Obraz Olgy po&#160;čase nahradily dívky vstupující do&#160;zorného pole omezeného školou, ale vkus byl již zformován a&#160;postupem času přísněl, což zapříčinila hlavně má ostýchavost. Ideál krásy spočíval v&#160;její nedostupnosti. Čím <span>nedosažitelnější </span>byl předmět mého zájmu, tím intenzivněji jsem se jím zabýval ve&#160;svých představách.</p>
			<p class="MLP-text">Troufalost a&#160;přímočarost, s&#160;jakými si v&#160;těchto věcech počínali moji spolužáci, mě odrazovaly jakkoli jednat, přestože jsem jim je záviděl. Cítil jsem se handicapován už samým svým jménem, ani představit bych se byl nemohl, a&#160;jméno je přitom to první, o&#160;co se musíte podělit s&#160;blízkým člověkem. Stranil jsem se lidí, ale dalo se to vydržet, sám jsem jich přece v&#160;sobě nosil tolik! Časem jsem se naučil vystačit si s&#160;jejich společností nebo jsem si to aspoň namlouval. A&#160;hodně jsem četl.</p>
			<p class="MLP-text">Na&#160;gymnáziu jsem si začal říkat K. První rok si mě dobírali, potom se s&#160;iniciálou smířili a&#160;uvolili se takto mě oslovovat, bylo to koneckonců o&#160;tolik kratší než vokativ mého jména. A&#160;za&#160;víc než jediné písmeno jsem jim stejně nestál. Učil jsem se špatně, svými výsledky jsem zhoršoval pověst technicky orientované třídy a&#160;to se přísně sledovalo. Patřil jsem mezi ty nejméně úspěšné, nejednou mi bylo naznačeno, že bych měl sám ze školy odejít. Lákaly mne cizí jazyky, ale do&#160;třídy s&#160;jejich rozšířenou výukou jsem se nikdy nedostal; zájem těch, kdo podobně jako já marně zápasili už s&#160;rovnicemi o&#160;dvou neznámých, byl příliš velký. Těžší látka, logaritmy, integrály nebo výpočty z&#160;deskriptivní geometrie, mne míjela jako autobus plný brebentících orientálců: viděl jsem ho přijíždět a&#160;hotovil se naskočit do&#160;otevřených dveří, ale vůz jen zpomalil a&#160;já jsem se skoku neodvážil. Pak jsem se jen díval, jak nenávratně mizí v&#160;zatáčce.</p>
			<p class="MLP-text">Rok co rok mi hrozilo propadnutí z&#160;exaktních věd, mé znalosti byly tak chabé, že nade mnou učitelé lámali hůl a&#160;doporučovali, abych se po&#160;maturitě, pokud ji složím, o&#160;další studia nepokoušel. Úzkost a&#160;stihomam doprovázející katastrofální známky, stejně jako otcovy lamentace, že mě včas nepřihlásil na&#160;vojenskou školu, kterou vystuduje každý, mě vháněly do&#160;náruče krajiny rozkládající se mezi Českým rájem a&#160;Českým středohořím. Její obdivuhodnou netečnost ke&#160;světu, k&#160;hrubostem dvacátého století, trvající i&#160;přesto, že se na&#160;ní tak krvavě podepsaly, jsem přijímal s&#160;povděkem a&#160;chápal ji jako znamení milosti.</p>
			<p class="MLP-text">Neodcházel jsem k&#160;přírodě nedotčené, les plný stromů a&#160;křovin mi připadal prázdný a&#160;odjakživa ve&#160;mně budil tíseň. Důležitý byl pro mě kámen v&#160;krajině, kámen kdysi opracovaný lidskou rukou, jež využila architektury Boží a uzpůsobila ji svým potřebám. Do&#160;kamenných příbytků dávno zmizelé vrchnosti jsem se utíkal v&#160;zimě, době mlčení, v&#160;létě, kdy byly překřičeny hlasivkami návštěvníků, ale i&#160;na&#160;jaře, kdy kámen taje neboli vydává své tajnosti&#160;– a&#160;nejraději jsem ke&#160;zříceninám s&#160;poetickými názvy Bezděz, Kvítkov, Milštejn, Děvín, Sloup, Ronov, Berštejn či Dubá vystupoval na&#160;podzim, neboť v&#160;tuto dobu jsou kameny nejsdílnější, stačí k&#160;nim přiložit dlaň a&#160;poslouchat. Neudivovalo mě to. Odjakživa jsem to měl za&#160;samozřejmost.</p>
			<p class="MLP-text">O&#160;funkce ve&#160;školních a&#160;mládežnických výborech jsem nestál a&#160;neměl ani natolik dobrý prospěch, aby mě do&#160;některé navrhli. Respekt učitelského sboru mi vysloužily nástěnky a&#160;nakonec mě zachránily před propadnutím. Pestrobarevná hesla upomínající na&#160;výročí socialistického státu pro nás svědomitě sestavoval a&#160;špendlil třídní učitel, posléze nástěnkář jmenovaný z&#160;lepších studentů. Vzpomínám si, že to onoho cílevědomého hocha nijak netěšilo, ale když nad jeho pílí ohrnovali nos, hájil se, že mu to při přijímání na&#160;vysokou školu připočtou k&#160;dobru.</p>
			<p class="MLP-text">Ač to po&#160;mně nikdo nechtěl, zkusil jsem to taky. Uspořádal jsem výstavu Máchových perokreseb českých hradů, bylo to dílo celé řady předjarních večerů. Pod reprodukce jsem umístil popisky a&#160;stručný obsah nejznámějších pověstí, vážících se k&#160;danému místu. Pokud jsem o&#160;žádné nevěděl, buď jsem si ji vymyslel, anebo převzal odjinud. Vždy jsem se nechal vést místní historií; pověsti byly bez výjimky krvavé. Před očima vyjevených spolužáků jsem výstavku odhalil hned vedle nástěnky k&#160;výročí Vítězného února. Zazvonilo a&#160;někdo mi poradil, abych to sundal, že by to mohlo být chápáno jako provokace. Tomu jsem nevěřil.</p>
			<p class="MLP-text"><span>Přišel třídní učitel. Okamžitě si mého díla všiml a&#160;přistoupil k&#160;němu, nasadil si brýle a&#160;zblízka prohlédl obrázek po&#160;obrázku a&#160;</span><span>přečetl</span><span> všechny připojené texty. Potom brýle sundal, otočil se k&#160;nám a&#160;mírným hlasem se zeptal, kdo to vyrobil a&#160;proč. Vstal jsem a&#160;řekl, co mě napadlo: chtěl jsem nástěnkou oslavit výročí Máchovy návštěvy Mladé Boleslavi. Učitel se zatvářil nejistě, ale když nikdo nevyprskl smíchy, zeptal se, co mě na&#160;tom tak zaujalo. Odvětil jsem, že Karlu Hynkovi učarovalo jméno skály, která tehdy stála těsně za&#160;městem: Hroby. Strávil na&#160;skále noc a&#160;pak o&#160;tom napsal povídku. Tu skálu nedávno radní odstřelili kvůli panelovému sídlišti, které postaví na&#160;jejím místě; chtěl jsem ji připomenout svým spolužákům&#160;– aby nezapomněli. Učitel na&#160;mě dlouho zkoumavě hleděl a&#160;pak se roz­hodl, že mi uvěří. Na&#160;konci hodiny mě pochválil a&#160;já se oddal pošetilé radosti. Podlehl jsem snadno; byla to první pochvala v&#160;mém životě.</span></p>
			<p class="MLP-text">Učitel mou iniciativu oznámil na&#160;schůzi sboru a&#160;požádal ředitele, aby ji zaevidoval jako zvláštní aktivitu třídy&#160;– v&#160;rámci jakési okresní soutěže škol. Uložili mi připravovat tematické výstavy pravidelně a&#160;naznačili, že to s&#160;mými vyhlídkami na&#160;studium na&#160;univerzitě není tak beznadějné, jak se zdálo. Možná mě doporučí.</p>
			<p class="MLP-text"><span>Nástěnky s&#160;příběhem či „komiksy”, jak se jim žertem říkalo, mě brzy proslavily. Spolužáci mne považovali za&#160;podlézavého snaživce, učitelé ve&#160;mně viděli ředitelova patolízala. Jen jediný člověk byl mé práci nakloněn, profesor dějepisu Netřesk. Řekl mi jednou, že jakkoli se obracím, ba přímo utíkám k&#160;minulosti s&#160;nemístně nekritickým, nebezpečně idealizujícím obdivem, vidí na&#160;mně, že zájem je upřímný. Jeho slova mě dojala a&#160;přitom jsem se v&#160;duchu zastyděl za&#160;skutečný cíl, který svou činností sleduji. Ale jeho výklad antiky jsem opravdu hltal s&#160;největším zájmem, pro evropský středověk jsem zahořel jako skutečná smolná pochodeň. Studoval jsem třikrát víc, než bylo nutné na&#160;výbornou, brzy jsem věděl bezmála tolik co studenti vysokých škol. Před třídou se mne Netřesk ptal na&#160;mínění o&#160;roli stavebních cechů v&#160;třináctém století, o&#160;pocitu odpovědnosti tehdejšího člověka za&#160;prvotní biblické hříchy, o&#160;smyslu formálních výstřelků v&#160;umění flamboyantní gotiky, o&#160;násilí a&#160;dvornosti coby určujících znacích středověké mentality. Byl jsem za&#160;to vděčný. S&#160;nadšením jsem přednášel referáty, které jsem vypracovával po&#160;nocích, někdy jsem se s&#160;učitelem dělil o&#160;vedení hodin a&#160;zkoušel je pojímat jako semináře. Znamenal pro mě víc než kdokoli před ním, byl jsem mu zcela oddán. Dal mi naději, že má existence na&#160;tomto světě není zbytečná.</span></p>
			<p class="MLP-text">Ale čím více jsem studoval z&#160;knih, tím méně jsem stál o&#160;přímá svědectví minulosti, jak jsem je přijímal z&#160;kamene. Snad proto přišla ta zrada. Dnes, s&#160;pohledem upřeným už jenom zpátky, pro to mám vysvětlení: v&#160;jinošských letech jsem se vzdálil sám sobě, své cestě určené osudem. Sešel jsem z&#160;ní a&#160;osud zasáhl, aby mě na&#160;ni vrátil. Ne hned, až po&#160;čase, abych tak snadno neprohlédl jeho záměr.</p>
			<p class="MLP-text-bez1radku--12-0">Netřesk mě zradil takto: oženil se se svou někdejší studentkou, dívkou o&#160;tři roky starší než já a&#160;o&#160;čtyřicet let mladší než on. Nemožný svazek, a&#160;přece jej uskutečnili, navzdory mému zoufalství. Aby unikl maloměstským posměváčkům a&#160;mým němým výčitkám, odstěhoval se s&#160;mladou ženou do&#160;Prahy a&#160;já jsem byl opět v&#160;celém okresním městě sám. Dostali jsme jiného dějepisáře, kněze, který se v&#160;padesátých letech zřekl své minulosti, aby mohl vyučovat dějiny. Byl odborníkem na&#160;dělnické hnutí, jiná historie ho málo zajímala.</p>
			<p class="MLP-text">V&#160;zimě posledního ročníku jsem se přihlásil k&#160;přijímacím zkouškám na&#160;univerzitu. V&#160;té době jsem ve&#160;školním respiriu uspořádal obrazovou kroniku školství na&#160;Mladoboleslavsku a&#160;doprovodil ji bohatým dokumentačním aparátem, dlouho shromažďovaným po&#160;archivech. Školní inspektor ji doporučil všem středním vzdělávacím ústavům v&#160;kraji a&#160;naše gymnázium se až do&#160;letních prázdnin stalo poutním místem. Měl jsem vyhráno: maturoval jsem s&#160;tak mimořádnými výsledky, že jsem si této zkoušky musel přestat vážit, a&#160;měsíc na&#160;to mě přijali ke&#160;studiu historie na&#160;pražské filozofii. Strašně jsem se styděl, ale svého úspěchu jsem mínil využít co nejlépe.</p>
		</div>
</body>
</html>