<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-14</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-12" class="MLP-uroven2-kapitola">XII</p>
			<p class="MLP-citat">Vymřelé však stojí celé město<br/>jako pustá hrobka leží Praha.</p>
			<p class="MLP-dopis-podpis">—<span class="char-style-override-3"> K. H. Mácha</span></p>
			<p class="MLP-text-bez1radku"><span>Předchozí den, v&#160;nočním spánku blaženě zapomenutý, mi nové jitro vrátilo jako bumerang. Vím, jak takový úder bolí, kdysi jsem to zakusil.</span></p>
			<p class="MLP-text">Vpotácel jsem se do&#160;koupelny. Po&#160;jídle, jež mi Gmünd večer nechal přinést, mi bylo těžko, a&#160;jak jsem si prohlížel v&#160;zrcadle ztrhanou tvář, z&#160;přemíry vypitého vína se mi dělaly před očima fialové kruhy. Stačila už jen vzpomínka na&#160;nohy na&#160;stožárech před Kongresovým centrem, aby se mi zvedl žaludek.</p>
			<p class="MLP-text">Jakmile mě u&#160;snídaně spatřila paní Frýdová, beze slova vstala od&#160;stolu, napustila do&#160;velké sklenice z&#160;kohoutku vodu a&#160;vhodila do&#160;ní rozpustný aspirin. Došla k&#160;závěru, že jsem byl v&#160;hospodě, a&#160;já jsem neměl nejmenší chuť vysvětlovat, že je to jinak. Čekal jsem jen, až začne bručet, jak to se mnou jde z&#160;kopce&#160;– což jsem věděl i&#160;bez ní. V&#160;posledních dnech se do&#160;mě opět začala navážet. Mám si najít stálé zaměstnání a&#160;nebloumat pořád po&#160;městě, a&#160;hlavně ne v&#160;noci, neopomněla zdůraznit. Beztak jsem byl prý nemocný právě z&#160;toho. V&#160;duchu jsem se modlil, aby mě nevypověděla z&#160;bytu.</p>
			<p class="MLP-text">Odebral jsem se do&#160;svého pokoje, abych zatelefonoval Olejářovi. Při vytáčení čísla mi zrak padl na&#160;karlovskou vinnou révu. Dny, kdy se jí u&#160;mne dařilo, měla dávno za&#160;sebou. Nyní vypadala úplně uschlá. Řekl jsem si, že až půjdu ven, hodím ji do&#160;popelnice i&#160;s&#160;květináčem. A&#160;hned jsem na&#160;to zase zapomněl.</p>
			<p class="MLP-text">Olejář byl nevrlý, odbyl mě, že nemá čas. Když jsem trval na&#160;tom, že s&#160;ním musím mluvit o&#160;případu inženýrky Pendelmanové, jen jsem ho ještě podráždil. Než položil telefon, zamumlal, abych se za&#160;ním zastavil koncem týdne. Na&#160;otázku, zda se mu to hodí ráno či odpoledne, mi odpověděl jen přerušovaný tón. Bylo mi líto, jak málo zvědav je na&#160;mou iniciativu. Jen co jsem položil sluchátko, telefon zadrnčel a&#160;já ho znovu zvedl. Byl to Záhir. Chystá se prý pracovat v&#160;terénu, a&#160;pokud jsem volný, chce, abych ho doprovázel. Zaradoval jsem se, z&#160;vyhlídky na&#160;den strávený o&#160;samotě mi začínalo být úzko. Usmyslel jsem si, že se tentokrát nenechám vyvést z&#160;míry Záhirovým tlacháním, a&#160;docela jsem se na&#160;malého inženýra těšil. Dal jsem mu adresu a&#160;on slíbil, že pro mě přijede autem.</p>
			<p class="MLP-text">Dorazil o&#160;čtvrt hodiny dřív a&#160;troubil klaksonem tak dlouho, dokud jsem nevyhlédl z&#160;okna. Zůstal ve&#160;voze a&#160;jen na&#160;mě mávl, že můžeme jet. Paní Frýdová, která se vyklonila z&#160;okna ve&#160;vedlejším pokoji, prohlásila, že k&#160;člověku, který na&#160;sebe takhle upozorňuje, by do&#160;auta nesedla. Měla dobrý odhad.</p>
			<p class="MLP-text">Na&#160;sedadle spolujezdce Záhirova sportovního vozu se mi nesedělo příjemně. Dával jsem si pozor, abych nedal najevo strach, ale i&#160;tak si nemohl nevšimnout, jak jsem při jízdě napjatý a&#160;jak pevně se držím madla dveří. Žasl jsem, s&#160;jakou samozřejmostí ovládá spojku, brzdu a&#160;plyn, tři kovové páčky, po&#160;levé straně přimontované ke&#160;korpusu volantu. Zeptal jsem se, jestli na&#160;to není třeba projít speciálními testy. Ujistil mne, že ano, ale že na&#160;to kašle.</p>
			<p class="MLP-text">Když jsme obloukem sjížděli táhlý svah k&#160;holešovickému mostu, mlčel jsem a&#160;představoval si různé způsoby smrti, jež by nás dozajista potkaly, kdybychom v&#160;té šílené rychlosti narazili do&#160;jiného vozidla nebo škrtli o&#160;svodidla. Ale takovéto myšlenky mě v&#160;automobilech přepadaly pokaždé, snad proto jsem se nikdy nepokusil získat řidičský průkaz. Vidiny seškvařených těl uvězněných v&#160;hromadě nalakovaného šrotu, přízrak zkrvaveného dítěte, které jsem přehlédl a&#160;srazil, mi dávno sebraly odvahu k&#160;odpovědnosti za&#160;bezpečnost té či oné čtyřkolové zbraně.</p>
			<p class="MLP-text">Jen jsme dojeli na&#160;most, uvízli jsme v&#160;dopravní zácpě. Oddechl jsem si a&#160;konečně povolil pravou dlaň, jež svírala držadlo tak pevně, až na&#160;ní zbělely klouby. Záhir si zapálil a&#160;pootevřel okýnko. Vypadal otráveně, hladově potahoval z&#160;cigarety a&#160;krátkými, sukovitými prsty netrpělivě bubnoval o&#160;volant. Tiše jsem se zaradoval: dobře ti tak, neměl jsi mě prve ohrožovat na&#160;životě. Po&#160;očku jsem si prohlížel jeho profil&#160;– rysy měl evropské, avšak snědá pleť a&#160;černé, nad čelem řídnoucí kudrnaté vlasy svědčily o&#160;původu smíšeném. Napadlo mě to už posledně, když jsem poprvé slyšel jeho jméno, a&#160;teď při blízkém pohledu na&#160;jeho silný nos a&#160;malé černé oči se mi domněnka potvrdila. Nevěděl jsem, jak se ho na&#160;původ zeptat, aniž bych se dopustil netaktnosti, ale začal o&#160;tom sám.</p>
			<p class="MLP-text"><span>Jeho otec byl letecký mechanik. V&#160;padesátých letech přijel do&#160;Prahy z&#160;Ázerbajdžánu, školil se na&#160;československých sportovních letadlech. Poznal se s&#160;českou dívkou a&#160;zplodil s&#160;ní dítě. Svatba se konala narychlo, ale novomanželka do&#160;Asie nechtěla. Následoval rozvod a&#160;dohoda na&#160;alimentech. Otec byl muslim, který doma tajil svou víru, ale byl pevně odhodlán se vrátit. Pocházel ze staré zámožné rodiny, která za&#160;bolševického režimu zbohatla ještě víc. Děd zastával významnou funkci ve&#160;státní správě a&#160;osobně se znal se Stalinem. V&#160;jejich rodině se tradovalo, že ho Stalin chtěl nechat odstranit, ale nestihl to&#160;– zemřel. Ale o&#160;život pak přišel taky Záhirův otec, když se v&#160;tryskovém letadle zřítil do&#160;pouště. Peníze na&#160;vzdělání však plynuly dál; postaral se o&#160;to dědeček, přestože znal vnuka jen z&#160;fotografií.</span></p>
			<p class="MLP-text">Otázal jsem se Záhira, zda je stejného vyznání jako otec. Blesklo mi totiž hlavou, že by s&#160;tím nějak mohly souviset ty výhrůžky, i&#160;když ostatní&#160;– Pendelmanová, Řehoř a&#160;Barnabáš do&#160;této hypotézy nezapadali. Tyto úvahy rozptýlila inženýrova poznámka, že věci, v&#160;něž věří, jsou jen tři: krása žen, rychlost aut a&#160;pohodlí domů, které navrhuje.</p>
			<p class="MLP-text">Jeli jsme krokem, lidé na&#160;chodnících se pohybovali rychleji než my. Nejhbitější byli cyklisté a&#160;poslíčci na&#160;malých motocyklech, kterých se kolem nás rojilo čím dál víc. Kolem magistrály zhoustlo mračno jedovatého smogu, a&#160;protože byl nízký tlak, drželo se u&#160;země a&#160;zákeřně se houlilo kolem chodců, žijících v&#160;domnění, jak na&#160;to vyzráli, že nechali auto doma. V&#160;půl desáté jsme se dostali na&#160;křižovatku mezi Sokolskou a&#160;Žitnou a&#160;Záhir zaparkoval v&#160;Hálkově uličce.</p>
			<p class="MLP-text">Šli jsme fotografovat polorozpadlý dům z&#160;poloviny osmnáctého století, poslední stavení rozsáhlého zbořeniště v&#160;ulici V&#160;Tůních. Neměl majitele, a&#160;kdyby ho nechránila památková péče, dávno by ho rozmetali. Jak mi Záhir důvěrně sdělil, zbourají ho až teď, protože se během let, kdy se s&#160;ním nic nedělalo, dostal do&#160;neopravitelného stavu. Právě s&#160;tím se ostatně počítalo, stejný osud potkal desítky historicky a&#160;umělecky cenných budov, a&#160;nejenom v&#160;Praze. Po&#160;změně společenského zřízení se sice investor našel, ale měl zájem jen o&#160;pozemek. Tiše se čekalo na&#160;chvíli, kdy déšť a&#160;vítr natolik naruší strukturu domu, že nezbude než bourat. K&#160;tomu mělo dojít v&#160;několika měsících a&#160;Záhir byl autorem projektu nové kancelářské budovy, jakéhosi výškového „byznyscentra”, jak ji nazýval. Při zaznění toho odporného slova se mi sevřelo srdce úzkostí: co Štěpán, stojící opodál? Nezastíní ho nový moloch? Nesebere mu všechno slunce a&#160;všechen vzduch? A&#160;co chudák zvonice? Co nebohý maličký Longin?</p>
			<p class="MLP-text">Ještě není vše ztraceno.</p>
			<p class="MLP-text">Zatímco Záhir poskakoval po&#160;jedné noze kolem fotoaparátu a&#160;vláčel stativ z&#160;místa na&#160;místo, procházel jsem se ulicí Na&#160;Rybníčku, vychutnával si její klid a&#160;nechal na&#160;sebe působit přítomnost farního kostela, tiše spočívajícího v&#160;mírném svahu pode mnou. Hluk ucpané Prahy ke&#160;mně doléhal jen neznatelně, sevření v&#160;kleštích Ječné a&#160;Žitné mě nebolelo, jejich čelisti tu byly daleko od&#160;sebe. Chvíli mi připadalo, že jsem se ocitl na&#160;zvláštním venkově plném činžovních domů. Zaposlouchal jsem se, jestli z&#160;některého dvorku neuslyším kokrhání.</p>
			<p class="MLP-text">Nová tíseň, nová úzkost. Náhle jsem věděl, že kromě reprodukované hudby, kuchyňských robotů, automobilových motorů a&#160;převodů stavebního stroje neuslyším nic. A&#160;nic ani neuvidím. Neuvidím tisíce věžiček nad strmými červenými střechami měšťanských domů, neuvidím černá zákoutí, úzké vchody a&#160;malá okénka, kamenné a&#160;dřevěné opěráky zdí ani klenuté krytky bílých komínů roztodivných tvarů. Mé město už tu není&#160;– jediné město, kde bych se cítil doopravdy doma a&#160;které bych bránil s&#160;nasazením života, aniž by mě napadlo vzpomenout na&#160;vrozenou zbabělost. To město, na&#160;němž bych byl závislý a&#160;ono by bylo závislé na&#160;mně, město, kde bych mohl pracovat v&#160;cechu pivovarníků, jirchářů nebo dřevařů na&#160;řece a&#160;jediným mým přáním bylo by uchovat stav věcí, aby město a&#160;mé obydlí v&#160;něm nevzala velká voda, aby nelehlo popelem, aby je nevydrancovali cizinci; a&#160;aby je příslušníci mého vlastního národa nesrovnali se zemí.</p>
			<p class="MLP-text">Na&#160;skále vysoko nad Prahou, tam, kde v&#160;zelených vyšehradských parcích archeologové odkrývají zteřelé základy zdiv a&#160;sklepů, stálo takové město a&#160;ve&#160;městě hrad. Bylo rozlehlé, před tisíci lety největší na&#160;světě, můžeme je nazývat městem svatým, neboť se honosilo největším množstvím svatostánků na&#160;počet obyvatel. Patřila mezi ně bazilika svatého Vavřince, kaple svaté Máří Magdaleny, rotunda svatého Jana Evangelisty, kaple svatého Hypolita, kaple svatého Petra, kaple svatého Kříže, rotunda svaté Markéty, kostel Stětí svatého Jana Křtitele, chrám svatých Petra a&#160;Pavla, kostelík svatého Klimenta, kde byl křtěn svatý Václav. I&#160;svou kapli Božího těla tam měli. K&#160;církevním stavbám přiléhaly stověžaté paláce velmožů a&#160;hejtmanů, zdobné domky měštěnínů, dílny kovářů a&#160;koželuhů stály kvůli hluku a&#160;zápachu na&#160;závětrné straně u&#160;hradeb, nedaleko masných krámů a&#160;obytné Karlovy brány s&#160;devíti špičatými vížkami, krásné fortny zvíci menší pevnosti, s&#160;níž se ve&#160;čtrnáctém století mohla měřit jen novoměstská brána Svinská. Patnáct pivovarů se staralo, aby Vyšehradské neopustily síly k&#160;práci a&#160;modlitbě. Pro nerovný terén, plný skalisek, dolíků a&#160;strží s&#160;bezpočtem potoků a&#160;hlubokých průrv, sloužilo městu na&#160;sto šedesát kamenných mostů a&#160;dřevěných lávek. V&#160;místě dnešního hřbitova se „v&#160;povětří vznášely“ visuté zahrady Libušiny, arkadské háje s&#160;pohanskými svatyněmi obklopenými menhiry co symboly plodnosti. O&#160;kousek dál, tam, kde je dnes volejbalové hřiště, se rozkládal bájný Libušin labyrint, jabloňový sad se štěpy vysázenými v&#160;zakroucených řadách, vytvářejících spletité uličky z&#160;živé zeleně, kam poutníky lákaly omamně vonící květy či zralé ovoce, ale odkud se dostal jen ten nejdůvtipnější, pokud zodpověděl otázku, již mu strašlivými ústy položila kněžnina socha číhající v&#160;pupku labyrintu; z&#160;ostatních se, ať chtěli nebo ne, stali kněžnini poddaní. Nádherné město střežily kromě bran dvě olbří­mí věže, jedna černá, osmiboká, v&#160;raně románském slohu, spoře zdobená pouze oblouky malých dělených oken, se zdmi na&#160;tři sáhy tlustými a&#160;cimbuřím strmícím ve&#160;výhrůžce nepříteli, druhá, hradní hranolová, tesaná z&#160;bílého mramoru, zázračně zářící novotou, přestože z&#160;útesu nad ohbím řeky čněla od&#160;předpohanských dob. Neměla jediné okno, a&#160;jak byla zvenčí světlá, tak byla uvnitř temná, a&#160;když se chtěla posádka dostat na&#160;vrchní ochoz, musela si při šplhání po&#160;dřevěných lešeních a&#160;dlouhých žebřích svítit pochodněmi. V&#160;jejím dně byla kdysi dávno, na&#160;samém úsvitu věků, vyhloubena studna, o&#160;níž se říkalo, že vede celou skálou až po&#160;úroveň řeky a&#160;ještě hloub; v&#160;její těsné blízkosti novověk prokopal prokletý tunel. Tak už řádku let projíždíme posvátnou skálou v&#160;auto­mobilech a&#160;tramvajích, jako kdyby nám k&#160;tomu někdo dal právo. Díkybohu průkop neporušil nedotknutelnost bájné studny; inženýři a&#160;lamači měli víc štěstí než rozumu. Dle pověsti spí na&#160;jejím dně Libuše na&#160;zlatém loži, čekajíc, až nadejde čas vykoupit národ. Skála spadá v&#160;místě propadu říčního dna do&#160;nejzazších říčních hlubin, jež jsou sedminásobkem její viditelné části nad vodou. Černou tůň pod Vyšehradem ještě nikdo nezměřil&#160;– žádný škuner by neuvezl tak dlouhé lano, nespustil tak těžkou olovnici. V&#160;té tůni leží zlatý oltář od&#160;Svatého Petra a&#160;Pavla, mrzce sem shozený bandou kališnických hrdlořezů. Pověst praví, že ten, kdo jej vyzvedne, stane se vévodou České země.</p>
			<p class="MLP-text">Vyšehradští se těšili: když se jim podaří zajmout jednookého tyrana táborského, do&#160;této studny ho svrhnou, zakryjí ji prkny a&#160;na&#160;této improvizované hodovní tabuli uspořádají velkolepou hostinu. Válka husitů s&#160;Vyšehradem však dopadla jinak, královská posádka se neubránila. Kdo kde padl, tam zůstal ležet, protože husitští kněží nedovolili pohřbít nepřítele. Smršť náboženského fundamentalismu se přehnala nad městem a&#160;smetla vše kromě stínů starého proboštství, svatopetrského chrámu a&#160;zbytků hradeb. Toto vyhlazení přestála bez úhony&#160;– leč s&#160;notným štěstím, neboť ji v&#160;obrozeném devatenáctém století měla vyvrátit silnice jen rotunda svatého Martina: pomník středoevropské Atlantidy, jíž bývalo palácové město Vyšehrad. Perla zavěšená nad Prahou, &#160;– jež si dosud hledá sobě rovné mezi městy světa. <span class="MLP-znak-kurziva-11b">Ein anderes Paradies an der anderen Seite; da hab ich mein Herz verloren, Herr </span>Prunslík. Vertikála, po&#160;níž Praha vystoupala ke&#160;hvězdám. Praha byla krásnější než Babylon. Praha byla krásnější než Řím.</p>
			<p class="MLP-text">Po&#160;vertikále se dá stoupat i&#160;padat. Naše neúcta k&#160;tvořivosti předků je strašná a&#160;doplatíme na&#160;ni. Nejlépe se učíme umění bořit a&#160;nejraději začínáme znova od&#160;nuly, na&#160;zelené louce, již stačí zalít betonem. Hlavně ať je to jednoduché, hlavně ať je to účelné. Vášeň pro zabíjení minulosti je v&#160;nás zažraná, pud pálit jednou stvořené nevykořenitelný. Jan Žižka, krvavý špalek i&#160;katovská sekyra české pokory, byl nejhorším ztělesněním českého křupanství, co dějiny pamatují, odstrašujícím vzorem asiatského barbarství a&#160;brutality, naším neštěstím a&#160;mezinárodní ostudou; to kvůli němu se nám po&#160;šedesát desítek let třesou ruce. Jeho zmaření Vyšehradu, nejskvostnější kameje románské Evropy, si svou ničivostí nezadalo s&#160;pražskou asanací přelomu devatenáctého a&#160;dvacátého století. A&#160;i&#160;kdyby u&#160;toho sám nebyl, jeho krvelačný vlčák Želivský, terorista v&#160;kněžském hábitu, to se svou smečkou hravě zvládl. Nebýt těchto pacholků z&#160;venkova, kteří do&#160;Prahy přijeli co nájezdníci (a&#160;my po&#160;nich dodnes jmenujeme čtvrti a&#160;ulice), mohly v&#160;matičce zajisté stát i&#160;stavby zaniklé dávno po&#160;jejich precedentním řádění; byl by tu kostel svatého Jana na&#160;Bojišti, kostel svatého Lazara u&#160;Karlova náměstí, Václavův hrádek Na&#160;Zderaze a&#160;nedaleký klášter bosých augustiniánů, Helmovy mlýny v&#160;Petrské čtvrti, Svinská brána a&#160;Horská brána, Malířská věž, Svatováclavské lázně, malebné Podskalí, černá Petrská čtvrť a&#160;možná celá čtvrť židovská, čarovné bludiště pražské, jehož kalné uličky tě propustily jiného, než jakýs vstoupil. Mohla tu stát i&#160;kaple Božího těla, neboť nebýt zlořečených kališníků, historie by šla jinou cestou. To vše zničilo ve&#160;svém konání a&#160;jeho důsledcích husitské hnutí, velká česká kulturní revoluce.</p>
			<p class="MLP-text">Slepý národ&#160;– slepý vůdce. Jak mohly Čechy neupadnout?</p>
			<p class="MLP-text">Slepci přišli a&#160;zbořili město stojící tu stovky let, nevážíce si krásy, kterou neviděli. Kde zůstala pokora před Bohem? Jeho děti, jejich předkové je postavili. Kverulant z&#160;Husince nemusel uhořet, kdyby měl v&#160;sobě pokoru a&#160;kdyby ho nepoháněl mesiášský komplex, kdyby se neopájel příslibem mučednictví. Stačilo pár let a&#160;dozajista by se dočkal kompaktát, takových či onakých, ale nepotřísněných českou krví. Nedošlo by k&#160;adamitským ani pikartským excesům, nerozpoutalo by se násilí proti příslušníkům stejného národa, lůza by nesvrhla vrchnost na&#160;špice halaparten, revoluce by nepožírala, nebořila a&#160;nezabíjela, nebylo by porážky na&#160;Bílé hoře, česká elita by neskončila na&#160;popravišti. Jenže se to stalo a&#160;může za&#160;to strašrybka, co maloval jen čerty na&#160;zeď a&#160;čekal Armageddon každým dnem, fanatizoval davy a&#160;požár, který zapálil, pak sežehl jeho i&#160;jeho zemi.</p>
			<p class="MLP-text">Kdybych byl rádcem českého krále&#160;– či lépe královny, neboť ženy nerady obětují vše, na&#160;rozdíl od&#160;mužů&#160;–, zasadil bych se o&#160;vydání glejtu. V&#160;něm by se pod trestem zabavení všeho majetku přikazovalo, aby se zboření jakéhokoli objektu smělo uskutečnit nejdříve sto let poté, co o&#160;tom bylo rozhodnuto. Lidé by více mysleli na&#160;<span>potomky. </span>Novostavby by přibývaly pomalu, město by se neměnilo, každý nový kámen by položila rozvaha několika generací. Věřím, že bychom dnes neměli bulváry plynoucí nesnesitelnou lehkostí jako řeky&#160;– do&#160;chvíle, kdy přijde stoletá voda a&#160;zaplaví nábřeží. Věřím, že bychom po&#160;Starém a&#160;Novém Městě kráčeli klidněji&#160;– středověké uličky, arkýře a&#160;portály, podloubí, zesílená nároží věžových domů by utlumily vražednou rychlost obrněných limuzín a&#160;vykázaly by je za&#160;město: na&#160;šedé dálnice, kam jedině patří a&#160;kde si pro mě za&#160;mě můžou vyletět do&#160;povětří v&#160;hromadné dopravní zabijačce. Město náleží chodcům, jejich pomalým kročejům a&#160;drkotání loukotí, skřípění dřevěných kol ve&#160;výmolech, na&#160;ouškách kočičích hlav.</p>
			<p class="MLP-text">Je třeba jít zpátky. Když dům, tak přihrblé, vlhké a&#160;začouzené stavení, s&#160;rozkročeným loubím, s&#160;klenutým mázhauzem a&#160;prověšenou střechou, s&#160;půdou černou jak sklep a&#160;sklepem bezedným jako studna; dům s&#160;vysokým krovem, lomeným štítem, děravými okapy a&#160;komínem jako muří noha, s&#160;klíčovými dírkami namísto oken, sevřenými rozpraskaným rámem a&#160;opatřenými tabulkami slídy a&#160;barveného skla; dům se zápražím z&#160;pradávného, do&#160;hladka omletého žernovu; dům s&#160;dvorkem páchnoucím močí, kde pobíhá drůbež a&#160;týden co týden se odbývá v&#160;neckách prádlo. Když ulice, tak křivolaká, klikatá či aspoň zahnutá do&#160;oblouku, uzounká jako soutěska v&#160;pískovcových skalách, tmavá jak hlubina tůně. (Ano, <span class="MLP-znak-kurziva-11b">zde</span> je krása a&#160;vidíme ji my, kteří jsme jí hodni; my, pro něž je „avantgarda“ prázdný pojem a&#160;“nový“ sprosté slovo.) Tak kdysi vypadala Praha a&#160;měla tak vypadat navěky&#160;– nikdo neměl právo ji měnit, chtěli ji takovou její zakladatelé a&#160;chci to já, nešťastník uvržený do&#160;nejhnusnějšího kouta dějin, kde se člověk nehodný krásy prohlásil za&#160;Boha a&#160;nastolil diktát účelu a&#160;přímé linky: éru magistrál, řeznických nožů zakrojených do&#160;srdcí měst.</p>
			<p class="MLP-text-bez1radku--12-0">Den pokročil, ráno se vytratilo i&#160;s&#160;bledým sluncem, jež kdesi schovával smogový mrak. Mohlo být dvanáct, hodina po&#160;poledni, možná víc. Stál jsem pod věží kostela svaté Kateřiny, nemaje ponětí, jak jsem se sem dostal. Od&#160;Svatého Štěpána to je koneckonců pár kroků, ale kudy jsem šel, zda spodem Lípovou, anebo Ke&#160;Karlovu, anebo vrchem Kateřinskou, to si dodnes nevybavím. Užasle jsem hleděl vzhůru na&#160;bílou kampanilu, do&#160;poloviny čtyřbokou, od&#160;poloviny osmihrannou, s&#160;dlouhou tmavou špicí, tolik podobnou věžím karolinských chrámů Zvěstování Panny Marie na&#160;Slupi a&#160;svatého Apolináře. S&#160;těmito kostely má Kateřina společný i&#160;osud ústavních útulků&#160;– alespoň v&#160;určitém období. Když zpupný světlonoš Josef II. zrušil v&#160;druhé polovině osmnáctého století klášter svaté Kateřiny, založený zbožným Karlem IV., usídlil se v&#160;objektu vojenský výchovný ústav. Mladí muži zdemolovali zařízení tak, že se budova nakonec hodila nanejvýš pro potřeby blázince. Stejně jako kostelík slupský, i&#160;Kateřina byla zařízena pro potřeby péče o&#160;slabomyslné a&#160;jeden den ročně se otevřela pro veřejnost. Tedy stejní pacienti jako v&#160;servitském klášteře na&#160;Slupi a&#160;poblíž Svatého Apolináře. Zdá se mi, že je v&#160;tom logika: kde končí zbožnost, začíná šílenství.</p>
			<p class="MLP-text">Bestia triumphans. Žádný blázinec neublížil gotickým sakrálním stavbám tak jako husitské vojsko. Vyšehradské chrámy rozneslo na&#160;svých ďábelských kopytech do&#160;posledního kamene, z&#160;novoměstské Svaté Kateřiny zůstala jen věž. O&#160;předimenzovaném orientálním altánu, který k&#160;ní v&#160;osmnáctém století přilípl Dientzenhofer jako zvonici, raději pomlčím, stejně jako o&#160;nepovedeném kostelu, úplně schovaném kdesi za&#160;arkádovým portikem. Chrám, který není vidět! V&#160;tom se baroko vyznalo, v&#160;Praze vztyčilo několik takových neviditelných chudáčků.</p>
			<p class="MLP-text">I&#160;spanilá gotická věž měla namále. V&#160;květnu 1420 byl kostel vypálen, ale nedosti na&#160;tom. Když se táboritské ženy doslechly, že řeholnice poustevnického řádu svatého Augustina jsou panny zaslíbené Kristu, vrhly se do&#160;kostela jako rozdivočelé feny, rozhodnuty je zamordovat. Ač se to stává zřídka, Boží trest přišel okamžitě: řádění narušilo statiku budovy a&#160;na&#160;sedmadvacet husitských lític se zřítila průčelní chrámová zeď. Jejich soudruzi jim sice přispěchali na&#160;pomoc, ale když viděli, že by je i&#160;s&#160;jejich legračními přilbičkami a&#160;nevzhlednými štíty přimáčkl prst bortící se věže, s&#160;bohorovností Božích bojovníků ponechali kališnice osudu. Násilí&#160;– to ano. Ale soucit? Slitování? Dvornost? Husitské hordy je neznaly. Ideály vrchol­ného středověku pro ně nic neznamenaly. Takové chrapounství Evropa neviděla od&#160;vpádu Vandalů do&#160;Věčného města.</p>
			<p class="MLP-text-bez1radku--12-0">Byl raný večer, pozdní listopad, při bílé zdi chrámu někdo stál. Temná stvůra o&#160;dvou hlavách kývala se za&#160;hlohem v&#160;pravidelném rytmu pokoutní rozkoše. Přiskočil jsem k&#160;nejbližšímu kmeni a&#160;počítal do&#160;deseti. Teprve potom jsem poklekl na&#160;koleno jako před oltářem a&#160;jedním okem vyhlédl zpoza stromu. Muž a&#160;žena tiskli tělo k&#160;tělu, takže vypadali jako zmítající se saň. On měl černý klobouk starodávné fazóny, ona byla prostovlasá bruneta. Pochopil jsem, koho jsem v&#160;opuštěném parku přistihl při milostných hrách. Hleděl jsem se co nejtišeji vytratit. Ale ne hned. Pohyby těch dvou byly jiné, než měly být. Jaksi nepřirozené. Něco mě přinutilo ještě jednou vyhlédnout a&#160;udělat ze sebe politováníhodného voyeura.</p>
			<p class="MLP-text">A&#160;viděl jsem podivnou lásku. Muž byl ke&#160;mně natočen zprava, dívka zleva. Seděla na&#160;jeho obrovité dlani, ztrácející se jí pod vyhrnutou sukní, a&#160;nechala se houpat. Její silné nohy se míhaly vzduchem, nahoru a&#160;dolů, nahoru a&#160;dolů, v&#160;tváři se zračilo soustředění člověka, jenž chňape po&#160;rozkoši, a&#160;ta mu stále uniká. Gmündův obličej neprozrazoval nic, snad jen nezúčastněnost. Cvičil s&#160;tím objemným ženským tělem jako pouťový silák s&#160;falešnou činkou; dívčina tloušťka mu nepřekážela. Celé to bylo falešné. Pod sukní bleskla bílá kůže. Dívka prudce vrazila hlavou do&#160;mužova ramene, zasmáli se tomu, na&#160;okamžik ustali a&#160;potom dál předváděli svůj lascivní kus. Pak ho objala kolem krku a&#160;opřela se o&#160;něj nohama, už se na&#160;něm nehoupala, ale třela se o&#160;něj podbřiškem. Hořel jsem touhou zhlédnout to představení do&#160;konce, a&#160;současně mě za&#160;přihlížení spaloval stud. Ten nakonec zvítězil. Otočil jsem se a&#160;po&#160;špičkách zamířil k&#160;východu z&#160;areálu, a&#160;následné leknutí ze mě málem vyrazilo jek. Za&#160;posledním stromem, stojícím těsně u&#160;branky ve&#160;zdi, se krčil malý Priapus, strážce zahrady. V&#160;chlípném šklebu na&#160;mě vycenil krysí hlodáky a&#160;jeho nebesky modrá očka na&#160;mě spiklenecky zamrkala. Prohnal jsem se kolem nich a&#160;vyběhl ven. Mohl bych odpřisáhnout, že skřet měl rozepnuté kalhoty.</p>
			<p class="MLP-text">Zastavil jsem se až před křižovatkou u&#160;Svatého Štěpána, počkal na&#160;zelenou a&#160;pospíšil do&#160;Hálkovy ulice. Jak jsem běžel kolem kostela, všiml jsem si koutkem oka, že je zeď severní lodi postříkána nápisem, který tam při naší předešlé návštěvě nebyl. Modrobílé znaky křičely do&#160;světa svou nesrozumitelnou zlobu, zatímco Štěpán zachovával hrdé mlčení ponížených a&#160;uražených.</p>
			<p class="MLP-text-bez1radku--12-0">V&#160;Hálkově ulici Záhir nebyl a&#160;nenašel jsem ho ani V&#160;Tůních. Tedy odjel&#160;– spolu s&#160;ním a&#160;fotoaparátem zmizel i&#160;vůz. Anebo taky neodjel, někdo ho třeba někam odvezl a&#160;tam ho možná zabil.</p>
			<p class="MLP-text">Telefonní automat jsem nalezl až v&#160;podchodu na&#160;nedalekém náměstí. Při vyťukávání čísla se mi třásla ruka. Zatímco telefon na&#160;druhém konci vyzváněl, živě jsem si představil Záhira, jak leží s&#160;roztříštěnou hlavou někde ve&#160;sklepení rozpadlého domu. Ta představa se po&#160;dalším a&#160;dalším táhlém tónu ze sluchátka měnila v&#160;přesvědčení.</p>
		</div>
</body>
</html>