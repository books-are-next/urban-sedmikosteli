<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-15</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-13" class="MLP-uroven2-kapitola">XIII</p>
			<p class="MLP-citat">Co nahání mi strach?<br/>Co vlastně se mi stane?<br/>Uvidím nevídané,<br/>až jednou přejdu práh.</p>
			<p class="MLP-dopis-podpis para-style-override-4">— <span class="char-style-override-3">K. Kraus</span></p>
			<p class="MLP-text-bez1radku">Divit se. Tato schopnost, jež je projevem vnímavosti u&#160;dětí a&#160;dětinskosti u&#160;dospělých, mě patrně neopustí ani na&#160;smrtelné posteli&#160;– budu udiven, že na&#160;nějaké ležím, že jsem dávno nesešel z&#160;tváře světa spolu s&#160;oběťmi hrůzného pražského spiknutí, jehož historii vám zde, ve&#160;svém podivuhodném vězení, už nějakou dobu líčím.</p>
			<p class="MLP-text-bez1radku--12-0">Záhir žil. Když se mi ve&#160;čtvrtek večer ozval Olejář, první, co mě napadlo, bylo, že se plukovníkovi donesla zpráva o&#160;jeho zavraždění. Opatrně jsem se na&#160;něj zeptal a&#160;dozvěděl se, že ti dva spolu právě mluvili. Úleva to pro mě byla mocná, musel jsem si sednout, protože mi nohy náhle vypověděly službu. Záhir na&#160;mě dokonce ani nežaloval. Olejář mi chtěl sdělit jen odložení naší schůzky. Zatímco ke&#160;mně ze sluchátka doléhal jeho pronikavý, sebejistý, a&#160;přece trochu ustaraný hlas, uvyklý rozkazovat armádě podřízených, mé fantazie o&#160;zabijácké nátuře tohoto člověka štvaného minulostí začaly slábnout. Vysoký úředník s&#160;hnisajícími sluchovody, máslem na&#160;hlavě a&#160;neochotou uznat své chyby&#160;– to ano. Ale surový vrah? Chudák, kterému prýští z&#160;uší vlastní černé svědomí, každému na&#160;očích.</p>
			<p class="MLP-text">Zeptal jsem se, jestli detektivové přišli na&#160;něco nového. O&#160;výhrůžných dopisech se nezmínil. Řekl, že Řehořovo beznohé tělo je stále nezvěstné, ale že má na&#160;stole nový případ dvou výrostků, kteří se od&#160;úterka nevrátili domů. Tomu jsem se nemohl nezasmát a&#160;popřál jsem mu, aby je policie brzy našla. Téměř přátelským tónem řekl, že naštěstí ne všechny kriminální případy jsou krvavé, někdy stačí vyhlásit celostátní pátrání. Schůzku jsme přeložili na&#160;pondělí.</p>
			<p class="MLP-text">Opět jsem měl před sebou tři prázdné dny a&#160;nevěděl, co s&#160;nimi počít. Měl jsem pocit, že vyšetřování dvou novoměstských vražd se nesnesitelně táhne, a&#160;pak jsem si to odůvodňoval tím, že takto pomalu se vyvíjí většina závažných případů a&#160;já jsem netrpělivý jen z&#160;nedostatku zkušenosti. Na&#160;možnost, že někdo jejich vyřešení brání, jsem se snažil nemyslet.</p>
			<p class="MLP-text">Na&#160;druhý den telefon mlčel a&#160;paní Frýdová někam odešla. Po&#160;snídani jsem se vrátil do&#160;svého pokoje, hotov zbavit se uhynulé vinné révy ze stráně nad Botičem. Když jsem se však sklonil nad květináčem, s&#160;překvapením jsem shledal, že se rostlinka vzpamatovala. Z&#160;hnědého pokrouceného stonku rašily špičaté bílé výhonky, velké jako špendlíky. Když jsem se přesvědčil, že to není plíseň, jak mě v&#160;prvním okamžiku napadlo, opatrně jsem révu zalil odstátou vodou. Neměl jsem co na&#160;práci, tak jsem si celé dopoledne četl. Po&#160;obědě jsem už byl jako na&#160;trní, a&#160;navíc jsem neměl nejmenší chuť klábosit s&#160;paní Frýdovou. Když se za&#160;oknem ukázalo studené zimní slunce, které mám tak rád, rozhodl jsem se pro vycházku do&#160;okolí Vyšehradu&#160;– co když narazím na&#160;něco, čeho si policie nevšimla?</p>
			<p class="MLP-text">U&#160;slupského kostela jsem z&#160;tramvaje zahlédl Lucii Netřeskovou. Přecházela ulici a&#160;tlačila před sebou dětský kočárek. Příští zastávku jsem vystoupil a&#160;váhavě se vracel na&#160;Albertov.</p>
			<p class="MLP-text">Když jsem ji dohonil, dítě spalo. Dovolil jsem se, zda ji můžu kousek doprovodit. Vypadala potěšeně. Pomalu jsme obcházeli kostel a&#160;bývalou klášterní zahradu, mluvila hlavně ona. Naslouchal jsem a&#160;prohlížel si její profil. Luciiny polodlouhé světlé vlasy měly zvláštní stříbřitý odstín. Napadlo mě, zda si je nebarví, ale všude byly stejně třpytivé a&#160;hladké, i&#160;podél pěšinky vedené středem temene. Její pleť byla jemná a&#160;spíše sušší, kromě čela prostá vrásek. Tři vodorovné rýhy, dvě spodní hlubší a&#160;vrchní téměř neviditelná, se jí objevily nad očima vždy, když ji něco zaujalo&#160;– i&#160;nyní během řeči se několikrát ukázaly a&#160;vzápětí zmizely. Oči neměla modré, jak jsem si myslel onehdy v&#160;ztemnělém pokoji, ale šedé, a&#160;nejvíc mě přitahovala jejich něha, jež se, jak se mi zdálo, neobracela jenom k&#160;dítěti. Cokoli jsem řekl, budilo u&#160;ní nepředstíraný zájem, mohl jsem si být jist, že každá má poznámka se náležitě zviditelní na&#160;jejím čele. V&#160;Luciině přítomnosti jsem se uklidnil, dodávala mi sebevědomí.</p>
			<p class="MLP-text">Během té společné chvíle na&#160;Albertově mi řekla, že v&#160;Praze nemá žádné přátele, většinu času tráví doma a&#160;na&#160;delší špacír s&#160;dítětem si netroufá. Dnes se poprvé odvážila až sem. Měla v&#160;úmyslu zajít do&#160;botanické zahrady, ale zjistila, že mají zavřeno.</p>
			<p class="MLP-text">Nemluvně se probudilo a&#160;nedůvěřivě si mě prohlédlo. Když zaregistrovalo matku, usmálo se na&#160;ni bezzubými ústy a&#160;zamávalo ručkama. Lucie je vyjmula z&#160;kočáru i&#160;s&#160;vakem, v&#160;němž bylo zachumlané, a&#160;vzala do&#160;náručí. Chvíli jsem tlačil kočárek já, byl to velmi nezvyklý a&#160;musím dodat, že nevýslovně trapný pocit. Pokusil jsem se představit si sebe sama z&#160;odstupu, zajímalo mě, zda bych někomu mohl připadat jako otec dítěte. Byla to trýznivá halucinace&#160;– otce jsem nikde neviděl. Jen dítě. Zpocenýma rukama jsem před sebou postrkoval sám sebe.</p>
			<p class="MLP-text">Kočárek se zdál těžký a&#160;neohrabaný, nedařilo se mi s&#160;ním správně manévrovat. Přítomnost nemluvněte mě znervózňovala, začal jsem litovat, že jsem se s&#160;Lucií dal do&#160;řeči. Abych přišel na&#160;jiné myšlenky, rozhovořil jsem se o&#160;Novém Městě jako o&#160;čtvrti, kde jsem sloužil jako policista, přilnul k&#160;ní a&#160;dodnes se z&#160;ní nedovedu na&#160;dlouho vzdálit. Poslouchala mě se zájmem, nebo se tak aspoň tvářila, a&#160;to mě rozpovídalo víc o&#160;tom, co mě trápí. Dnešní Pražané, vykládal jsem nebohé Lucii, žijí na&#160;troskách, na&#160;rumišti za&#160;Švejkovým zadním dvorkem, a&#160;s&#160;trpkým úsměškem jsem dodal, že znám kout Nového Města slující Na&#160;Zbořenci a&#160;podle mého by se tak Praha měla jmenovat celá. Okolí Albertova mám rád proto, že v&#160;minulosti bylo tak řídce zastavěno a&#160;lze tu nasát něco z&#160;původní, dnes už zmizelé atmosféry prastarého města.</p>
			<p class="MLP-text">Přerušilo mě dítě, jež se zničehonic dalo do&#160;křiku. Zřejmě se něčeho polekalo, protože se tisklo k&#160;matce a&#160;upíralo velké oči na&#160;modravou fasádu Hlavova ústavu. Odmítalo pustit matku dál. Vytáhl jsem z&#160;kapsy balíček žvýkaček&#160;– to by mohlo pomoci, pokud se mu prořezávají zuby. Zatřepal jsem jím holčičce před očima. Zaujalo ji to, okamžitě zmlkla a&#160;natáhla po&#160;balíčku ruku, ale Lucie si ji přitáhla k&#160;sobě a&#160;zatvářila se pohoršeně, s&#160;poznámkou, že takové vtipy dělá její muž taky. Já přitom vůbec nežertoval. Žvýkačky jsem však raději schoval, srovnání se sedmdesátiletým Netřeskem mě zaskočilo. Dítě se dalo do&#160;pláče.</p>
			<p class="MLP-text">Lucie prohlásila, že se vrátíme ke&#160;kostelu. Rozhodl jsem se, že půjdu ještě kousek s&#160;nimi, když tu mi zrak náhodou padl do&#160;míst, kam se prve dívalo dítě: na&#160;jedno z&#160;oken Hlavova ústavu. Zůstal jsem jako přimrazený. Z&#160;velkého okna v&#160;posledním patře zakřiveného severního křídla na&#160;mě shlížela ženská tvář. Patřila Rozetě&#160;– ale jiné Rozetě, než jakou jsem znal. A&#160;přece to byla ona. Viděl jsem ji od&#160;pasu nahoru. Tělo jí zakrýval tmavý háv s&#160;jakýmsi stříbrným kroužkem na&#160;prsou. Úzká bílá tvář orámovaná kápí ztratila svou obvyklou tučnost, líce měla propadlé a&#160;kolem čelistí ztěžklé jakoby únavou nebo bolestí, nos se zdál protáhlý a&#160;zašpičatělý. Rty byly sevřené, že je ani vidět nebylo, zato celou vrchní polovinu obličeje vyplňovaly mandlově protáhlé oči, černé a&#160;suché, bez lesku. Postava stála zcela bez hnutí, připomínajíc sochu nějaké přísné řecké bohyně, kterou mi kterýsi žertéř takto ukazuje jako Rozetinu karikaturu. To ona prve tak vylekala Luciino dítě.</p>
			<p class="MLP-text"><span>Ohlédl jsem se, ale Lucie už byla pryč. Pak jsem sebral odvahu a&#160;přešel na&#160;druhou stranu ulice. Znovu jsem pohlédl do&#160;okna a&#160;musel se instinktivně přikrčit před Rozetinou zkamenělou zlobou. Zdálo se, že figurínu někdo natočil, aby sledovala každý můj krok. Ta myšlenka mě pobouřila, hodil jsem opatrnost za&#160;hlavu a&#160;</span><span>doběhl</span><span> přes trávník a&#160;příjezdovou cestu k&#160;velikým vstupním dveřím. Byly zavřené, ale jenom na&#160;mosaznou kliku. Opřel jsem se do&#160;nich, proklouzl a&#160;nechal je za&#160;sebou zapadnout. Po&#160;pravé straně stála improvizovaná vrátnice, ale nikdo v&#160;ní neseděl. Rozhlédl jsem se po&#160;dvoraně.</span></p>
			<p class="MLP-text">Myšlenka funkcionalismu&#160;– ten zhoubný počinek dvacátého století&#160;–, jež po&#160;mnoho desítek let potlačuje individualitu lidského jedince a&#160;jeho habitatu, v&#160;budově ústavu ještě neprosadila svůj diktát naplno. Vznikla tak stavba, která je příkladem ideálního kompromisu mezi účelem a&#160;krásou; ano, zde se měl funkcionalismus zastavit. Kolem Hlavova ústavu jsem na&#160;svých pochůzkách chodíval často a&#160;pokaždé jsem potěšeně spočinul okem na&#160;tom poloobloukovém půdorysu, novoklasicistní fasádě se světlemodrou omítkou, velkých dělených oknech a&#160;rozkošně zbytečných, osvěžujících obloučcích na&#160;tvarované nadokenní římse pod plochou střechou. Jsem přesvědčen, že je to právě zdobnost, co dělá z&#160;domu skutečný příbytek lidí; ryze účelově si zařídí brloh každý jezevec, neboť nepozná, že obývá pouhou díru v&#160;zemi. Funkci tak prostého obydlí nelze nic vytknout, ale je důvod, aby se principem jezevčí nory řídil architekt?</p>
			<p class="MLP-text">Kolonáda dórských sloupů podpírajících strop zeje prázdnotou. Uprostřed šumí fontána a&#160;za&#160;ní ubíhá vzhůru monumentální tříramenné schodiště s&#160;kamenným zábradlím. Naleštěná podlaha je zdobena barevnými mozaikami, opalizujícími v&#160;tlumené záři těžkých kovových lamp. Hle, i&#160;v&#160;dvacátém století se dařilo vytvářet Krásu. Stojím před ní v&#160;ustrnutí. Ticho těch prostor ruší jen údery mého tepu&#160;– víření paliček bubeníčka na&#160;klíček.</p>
			<p class="MLP-text">Dávám se po&#160;schodech nahoru, uhnu vlevo a&#160;hned vpravo a&#160;nahlédnu do&#160;prostorné posluchárny. Sklon hlediště je neobyčejně prudký, katedra před tabulí se ztrácí v&#160;hloubce pod kaskádou dubových lavic s&#160;mosazným zábradlím. Ani zde není živá duše. Už už zavírám dveře, a&#160;pak si všimnu, že na&#160;tabuli je červenou křídou načmáráno pár písmen. Z&#160;té výšky se nápis nedá přečíst, a&#160;tak <span>musím </span>sejít pár řad níž, abych rozeznal jednotlivé litery. Pit. č. 3, stojí na&#160;tabuli. Pit. jako pitevna?</p>
			<p class="MLP-text">Pitevních sálů je celkem pět a&#160;nacházejí se v&#160;zakřivené části budovy, v&#160;prosklených výklencích obrácených do&#160;stráně mezi větrovským a&#160;karlovským vrchem. Na&#160;svých pochůzkách jsem mnohokrát sešel z&#160;cesty a&#160;prodral se křovinami na&#160;strmý travnatý svah, abych do&#160;těch kójí smrti nahlédl, zvědav, jaké podivné operace se zde provádějí. Ale vždy měly zatažené těžké závěsy, spadající od&#160;stropu až k&#160;podlaze. Po&#160;straně budovy stojí kotce pro pokusná zvířata. Jednou za&#160;mrazivého dne se odtamtud ozýval ryk, při němž mi stydla krev v&#160;žilách. Slyšet byl až nahoru k&#160;Apolináři. Představil jsem si tenkrát profesory v&#160;bílých pláštích, jak dlouhými skalpely špikují prase, které si pak rožní nad plynovými hořáky. Zabijačka na&#160;akademické půdě.</p>
			<p class="MLP-text">Chvíli trvalo, než jsem nalezl zakřivenou chodbu vedoucí k&#160;pitevnám. Cestou mě minul jediný člověk, muž v&#160;bílém plášti, bachratý a&#160;štětinatý, s&#160;černými vousy a&#160;zlatými brejličkami. Jistě jsem ho už někde viděl… ale kde? Nevšímal si mě a&#160;chvátal dál, přihrbený vědátor uvězněný ve&#160;svých myšlenkách. Ze dveří po&#160;levé straně se ozval tlumený dívčí smích, ale hlas nepatřil Rozetě. Došel jsem ke&#160;třetím dveřím vpravo, bílým a&#160;lesklým, s&#160;malou černou trojkou ve&#160;výši očí. Zaklepal jsem, nejprve nesměle. Za&#160;dveřmi bylo ticho. Klika byla lepkavá a&#160;tlaku mé dlaně se poddala ochotně.</p>
			<p class="MLP-text"><span>Místnost se směrem k&#160;výklenku rozšiřovala a&#160;na&#160;první pohled rušila všechny zákony perspektivy. Připomínala bílou, v&#160;hlavách prosklenou rakev. Já vstoupil do&#160;nohou. Těžké závěsy před okny byly roztažené. Uprostřed sálku stál pitevní stůl, jehož deska měla nepravidelný tvar a&#160;na&#160;několika místech vypadala, jako by ji někdo vykousl. Dovtípil jsem se, že ta místa usnadňují přístup k&#160;pitvanému předmětu.</span></p>
			<p class="MLP-text">Na&#160;stole ležel v&#160;záři chirurgických lamp kůň. Nevelký nehybný hnědák. Viděl jsem hřbet, levý bok, natažený krk a&#160;kus hlavy. Oko bylo otevřené a&#160;lesklé, nevidoucí. Kopyta nebyla vidět, halila je obinadla z&#160;hrubé látky; přesto bylo možné rozeznat jejich neobvykle špičatý tvar. Překonal jsem strach a&#160;přinutil se přijít blíž. V&#160;boku, který se trhaně nadzvedával, zela dlouhá čistá rána po&#160;skalpelu, uprostřed mírně rozchlípená. Zahlédl jsem růžové maso a&#160;nažloutlý tuk, krustu zčernalé krve. Udělal jsem ještě krok a&#160;v&#160;plném světle uviděl hlavu&#160;– i&#160;to, co vybíhalo zprostřed čela: dlouhý vřetenovitý roh. Natáhl jsem ruku a&#160;bříšky prstů ohmatal drsný povrch, na&#160;omak stejně teplý jako živé sálající tělo. Nemají být jednorožci bílí?</p>
			<p class="MLP-text">Pak se to stalo. Okno zapraštělo a&#160;puklo, to, co je prorazilo, udeřilo o&#160;podlahu přede mnou a&#160;odlétlo do&#160;kouta. Skočil jsem za&#160;pitevní stůl a&#160;loučil se se životem v&#160;domnění, že se po&#160;mně střílí; dostat se ke&#160;dveřím bylo nemožné. Rozbitým sklem zafoukal dovnitř studený vítr. Byl to tedy spíš kámen než kulka. Vyhlédl jsem ze skrýše a&#160;pokusil se určit úhel, odkud útok přišel. Za&#160;oknem se zdvihala šedá zeď zpevňující svah a&#160;nad ní se černalo křoví. Větévky se kývaly ve&#160;větru, pohyb prchající osoby je však nerušil.</p>
			<p class="MLP-text">Přelezl jsem po&#160;kolenou k&#160;umyvadlu, pod nímž se kámen zastavil. Zvedl jsem ho na&#160;světlo chirurgických lamp, ale dřív než očím se dal poznat mé dlani. Šest pravidelných stěn, jemný, mírně zrnitý povrch, zelené žilkování. Dlažební kostka&#160;– varování ulice.</p>
			<p class="MLP-text-bez1radku--12-0">Ptáte se, co to má všechno znamenat, ale nemůžu vám odpovědět hned a&#160;už vůbec ne přímo. Máte podezření, že některé věci záměrně nechávám nevysvětlené. Možná je na&#160;tom kus pravdy, ale věřte, nechávám-li vás hádat, chci, abyste tápali stejně, jako jsem tápal já: i&#160;na&#160;vás musí přejít má nejistota, úzkost a&#160;strach. Jsou nezbytné pro dosažení poznání. Mně se ho dostalo, a&#160;pokud jste z&#160;těch, kdo po&#160;něm baží, v&#160;bludišti slov se držte v&#160;mých stopách.</p>
			<p class="MLP-text-bez1radku--12-0">Z&#160;budovy ústavu jsem se dostal stejně nepozorovaně jako při vstupu. Vrátil jsem se ke&#160;kostelu a&#160;spatřil na&#160;lavičce Lucii. Jednou rukou houpala kočárek, v&#160;druhé držela rozevřenou knihu. Byl jsem si jist, že na&#160;mě čeká.</p>
			<p class="MLP-text">Už jsem byl klidný. Došel jsem k&#160;ní a&#160;zeptal se, co čte. Zvedla ke&#160;mně své hezké šedé oči a&#160;řekla, že gotický román. Pak připojila otázku, kde jsem tak dlouho byl. Vymyslel jsem si, že jsem se v&#160;ústavu stavil za&#160;kamarádem. Lucie se zvedla a&#160;upravila si sukni. Než jsme se dali do&#160;kroku, zašilhal jsem na&#160;obálku knihy, kterou položila do&#160;kočárku. Byl to <span class="MLP-znak-kurziva-11b">Otrantský zámek</span> Angličana Horace Walpola, strašidelný příběh napsaný v&#160;osmnáctém století, podle umístění záložky skoro dočtený.</p>
			<p class="MLP-text">„To je náhoda!“ vypadlo ze mě. „Nedávno jsem to četl. Jak se ti to líbí?“</p>
			<p class="MLP-text">„Začátek moc, pak je to čím dál tím bláznivější. Doufám, že se na&#160;konci všechny ty záhady vysvětlí.“</p>
			<p class="MLP-text">„Připrav se na&#160;to, že budeš zklamaná. Mně se <span class="MLP-znak-kurziva-11b">Otrantský zámek</span> líbí právě pro svoji obrazotvornost, v&#160;níž logika není tak důležitá. Znáš Claru Reevovou?“</p>
			<p class="MLP-text">„Ne.“</p>
			<p class="MLP-text">„To byla velká obdivovatelka Horace Walpola. Ale vadilo jí u&#160;něj přesně to, co vadí tobě: všechny ty záhadné vzdechy, tajemná zjevení, postavy vystupující z&#160;obrazů, řinčení řetězů v&#160;kobce pod hradem. Walpole je předvádí jako skutečnost, nezpochybňuje je ani náznakem, a&#160;čtenáři nezbývá než mu věřit anebo knihu zahodit do&#160;koše. Reevová se nespokojila ani s&#160;jedním. Ve&#160;variaci na&#160;<span class="MLP-znak-kurziva-11b">Otrantský zámek</span> nazvané <span class="MLP-znak-kurziva-11b">Starý anglický baron</span> také záhadami nešetří, ale v&#160;duchu osvícenství je vždy rychle uvádí na&#160;střízlivou míru. Každé zjevení, každý děsivý úkaz má své vysvětlení.“</p>
			<p class="MLP-text">„Povedlo se jí to?“</p>
			<p class="MLP-text">„Podle čtenářského ohlasu ano, ale řekni sama&#160;– měla jsi jako malá ráda pohádky pro rozumné děti? Walpole byl romantik s&#160;krásně anarchickým smyslem pro asymetrii. Procházíš jeho románem jako pouťovým strašidelným zámkem a&#160;směješ se, dokud ze tmy nevyletí šíp strachu a&#160;neuvízne ti v&#160;zátylku. Už ti tam zůstane. Reevová by něco takového nedopustila, milovala řád a&#160;pořádek. Chaos, v&#160;němž si tak liboval její předchůdce, ji musel děsit.“</p>
			<p class="MLP-text">„Takže byla zbabělejší než on?“</p>
			<p class="MLP-text">„Chceš-li to tak vidět, ano. Řád je důsledek strachu z&#160;nepořádku.“</p>
			<p class="MLP-text">„A&#160;ten ty nemáš, jak se tak na&#160;tebe dívám. Ty máš raději Walpola, viď?“</p>
			<p class="MLP-text">„Určitě, i&#160;když je to složitější. Dnešní čtenář se nad jeho hrůzostrašnými scénami popadá za&#160;břicho&#160;– třeba když soše zavražděného knížete Alfonsa Dobrého vytryskne z&#160;nosu krev. Opravdu pitomá situace&#160;– socha potřebuje kapesník. Ale neznamená to, že při jiných scénách ti nevstávají hrůzou vlasy na&#160;hlavě.“</p>
			<p class="MLP-text">„To bych řekla. Co ti v&#160;<span class="MLP-znak-kurziva-11b">Otrantském zámku</span> připadalo nejstrašnější?“</p>
			<p class="MLP-text">„Utrpení nevinných.“</p>
			<p class="MLP-text">„Jako mně! Kvůli utrpení nevinných se nedívám na&#160;televizi a&#160;nečtu noviny.“</p>
			<p class="MLP-text">„Obrovská přilba s&#160;černým chocholem, která se na&#160;nádvoří zámku zřítí z&#160;čistého nebe, nerozmačká démonického Manfréda, který si to jako jediný zaslouží, ale jeho syna Konráda, neduživého mladíka, který pyká za&#160;otcovy smrtelné hříchy. A&#160;Manfréd? Nejenže všechny přežije, ale nakonec ještě v&#160;nepříčetném hněvu zabije dceru Matyldu, nejsympatičtější postavu příběhu&#160;–“</p>
			<p class="MLP-text">„To ti pěkně děkuju. Teď už to nemusím dočítat, když jsi mi vyzvonil, jak to dopadne. Ale copak nevidíš pointu? Samozřejmě že je Manfréd potrestán: až do&#160;konce jeho dní ho bude mučit svědomí.“ Ustaraně pohlédla na&#160;spící dítě a&#160;upravila mu peřinku.</p>
			<p class="MLP-text">„Promiň, nechal jsem se unést. Určitě to dočti, stojí to za&#160;to. V&#160;podstatě je ta kniha hluboce pravdivá. Utrpení nevinných vidíme dnes a&#160;denně, <span class="MLP-znak-kurziva-11b">Otrantský zámek</span> věrně odpovídá skutečnosti končícího dvacátého století. A&#160;právě tak je to s&#160;nezodpovězenými otázkami, kterých, stejně jako v&#160;této knize, je i&#160;v&#160;životě víc než odpovědí. Vlastně to souvisí s&#160;tím, zda čtu raději Walpola, anebo Reevovou. Vybral bych si něco mezi nimi: příběh s&#160;rozumným, logickým vyústěním, jaké uspokojí bytost řídící se rozumem. Ale musí tam být něco navíc, něco nevysvětlitelného jako doklad mého hlubokého přesvědčení, že ne všechno, co se nám ukazuje, dokážeme pochopit. Svět je neuchopitelný jako gotický román.</p>
			<p class="MLP-text">Zkus si představit, jak by psal Horace Walpole dnes. Připadala by mu moderní Praha dost příšerná? Myslím v&#160;romantickém smyslu. Přijal by ji jako výzvu? Anebo by se uchýlil, tak jak je v&#160;módě od&#160;časů Svátkových a&#160;Meyrinkových, k&#160;době císaře Rudolfa? Dovedl by i&#160;tak říci něco současného? Trpěly by jeho oběti pro staré hříchy předků, trestali by duchové bezohledné ničemy? Ať by se rozepsal o&#160;čemkoli, vždycky by převládla otázka nad odpovědí. Prostředí a&#160;postavy by si vzal z&#160;naší kybernetizované současnosti, a&#160;přece by šlo o&#160;ta nejpodivnější a&#160;nejzáhadnější místa a&#160;individua, jaká si lze představit. Dobře se rozhlédni tady po&#160;univerzitním areálu: uvidíš je na&#160;každém kroku, za&#160;každým rohem&#160;–“</p>
			<p class="MLP-text">Lucie se zastavila a&#160;rozhlédla se. „Kde to vlastně jsme?“</p>
			<p class="MLP-text">Stáli jsme u&#160;zábradlí na&#160;zvýšeném břehu Botiče. Došli jsme téměř k&#160;nuselskému divadlu, a&#160;já si toho doteď nevšiml, tak mě rozhovor zaujal. Lucie se usmívala, jako kdyby ji mé nadšení pro strašidelné příběhy pobavilo. Úsměv byl ryze mateřský a&#160;mě z&#160;něho bodalo u&#160;srdce. Na&#160;okamžik jsem dítěti záviděl.</p>
			<p class="MLP-text">„Říkáš, že otázek je i&#160;dnes víc než odpovědí. Já si tím tak jistá nejsem. Třeba taková náhoda&#160;– co když je to odpověď na&#160;otázku, která tu byla, ale nikdo ji nevyslovil? Dnes jsme se přece potkali náhodou. Zcela náhodné bylo i&#160;naše seznámení: narazil jsi posledně na&#160;manžela ve&#160;městě, schůzku jste neměli domluvenou.“</p>
			<p class="MLP-text">„Aha, takže tahle procházka se podle tebe dá chápat jako odpověď na&#160;otázku, která visela ve&#160;vzduchu?“</p>
			<p class="MLP-text">Ještě než jsem to ze sebe vysoukal, došlo mi, čeho by se ta otázka mohla týkat&#160;– mě, Netřeska a&#160;jí samé&#160;–, a&#160;do&#160;tváře mi stouplo horko. Ale Lucie můj ruměnec neviděla, protože se odvrátila a&#160;opřela se lokty o&#160;zábradlí. Chtě nechtě jsem sklouzl zrakem po&#160;křivkách jejího pozadí. V&#160;jejím postoji byla jistá koketnost, nijak nápadná, a&#160;přece nepřehlédnutelná. Zaskočilo mě to, svým způsobem i&#160;dojalo. Jenže nejsem z&#160;těch, kdo by takovéto situace dokázal využít, jak se potvrdilo posledně. Bylo mi líto jí a&#160;bylo mi líto sebe.</p>
			<p class="MLP-text">Ale vábilo mě to k&#160;ní. Opřel jsem se těsně vedle ní a&#160;dotkl se loktem jejího lokte. Neuhnula, ale koutkem oka jsem zahlédl, jak se jí na&#160;čelo vepsala jakási obava, a&#160;to hned třikrát. Že bych se mýlil? Sklopil jsem hlavu a&#160;ponořil pohled do&#160;kalných vod potoka.</p>
			<p class="MLP-text">„Procházka jako odpověď?“ navázala na&#160;rozhovor, který jsem napůl vypustil z&#160;hlavy. „Možná to odpověď je, a&#160;možná to není nic než omyl. Podívej se tamhle k&#160;mostku, na&#160;tu věc ve&#160;vodě. Nemá tam co dělat. Spadla tam někomu? Odhodil ji tam nějaký zloděj?“</p>
			<p class="MLP-text">Spatřil jsem předmět, na&#160;který ukazovala Luciina ruka, a&#160;shledal jsem, že i&#160;on je odpovědí na&#160;nevyslovenou otázku.</p>
			<p class="MLP-text">Doprovodil jsem Lucii na&#160;zastávku tramvaje a&#160;pomohl jí s&#160;kočárem. Letmo, snad pouhou náhodou, mě přitom pohladila po&#160;zápěstí. Jakmile odjela, vrátil jsem se k&#160;mostku a&#160;slezl po&#160;zčernalém žebříku do&#160;studené špinavé vody. Sahala mi po&#160;kolena, dobrodil jsem se k&#160;železu trčícímu nad hladinu a&#160;zvedl ho. Byla to velká rámová pila, která se zaklínila za&#160;kámen na&#160;dně. Měla neopotřebované modré držadlo a&#160;zlomený nezrezivělý list.</p>
			<p class="MLP-text">Kvůli zlomenému listu se nová pila nevyhazuje. Zuby byly velké, dodatečně zohýbané a&#160;zpilované do&#160;dlouhých drápů dravé šelmy. Věděl jsem dobře, jak by vypadalo poleno řezané takovou pilou. Vypadalo by jako přetržené.</p>
			<p class="MLP-text-bez1radku--12-0">Prapodivný den, jakých v&#160;poslední době neutěšeně přibývalo, měl svou dohru v&#160;bytě na&#160;Proseku. Vzal jsem pilu k&#160;sobě, rozhodnut předat ji co nejdřív policejní laboratoři ke&#160;zkouškám přítomnosti krve. Opatrně jsem ji osušil a&#160;obalil list starými novinami. Pak jsem se umyl, potmě se převlékl do&#160;pyžama a&#160;ulehl, spokojen, že mám pro Olejáře něco nového. Těsně před usnutím jsem si vzpomněl, že jsem nezalil své milované květiny. Zvedl jsem se z&#160;příjemně zahřáté postele, rozsvítil a&#160;shýbl se pro konvičku. Vzápětí jsem ji zase upustil. Z&#160;popínavého stonku vinné révy, který se začínal slabě zelenat, vyrůstala v&#160;hustých trsech chlupatá bílá vlákna, rašila vzhůru, ohýbala se a&#160;rozlézala do&#160;všech stran. Ta nejdelší musela mít skoro půl metru a&#160;ze všeho nejvíc připomínala vousy divého starce.</p>
		</div>
</body>
</html>