<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-4</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-2" class="MLP-uroven2-kapitola">II</p>
			<p class="MLP-citat">Qui vive?<br/>U&#160;tvých dveří stojím já, prošlý čas,<br/>přítel tvůj a&#160;strážce<br/>a&#160;varovník.</p>
			<p class="MLP-dopis-podpis"><span class="char-style-override-3">— R. Weiner</span></p>
			<p class="MLP-text-bez1radku">Historie mých pohrom se začala psát v&#160;den, kdy jsem dostal své jméno&#160;– či už když jsem se narodil. Nebo ještě o&#160;devět měsíců dřív? A&#160;možná ji předurčilo už narození mého otce, muže s&#160;nehezkým přízviskem, které jsem zdědil.</p>
			<p class="MLP-text">Rodiče mě nechtěli. To kvůli mně stvrdili svůj vztah manželstvím&#160;– z&#160;močálu rovnou na&#160;skálu. Ukrutnosti, k&#160;nimž jsem byl v&#160;dospělém věku záludně přiváben, jsou jen logickým následkem těchto nedorozumění. Neznám nic ubožejšího než manželství uzavíraná v&#160;dvacátém století a&#160;považuji se za&#160;šťastlivce, neboť jsem se dožil konce onoho hnusného věku svobodný. Bezpochyby to bylo jen proto, že jsem se včas obrátil zpátky, k&#160;minulosti, k&#160;jejím tajemným příběhům. Všechny se nedají vypovědět, přetrvají ty, jež stojí za&#160;to. Můj vlastní příběh, dnes už též dávná minulost, patří k&#160;těm nejpodivuhodnějším.</p>
			<p class="MLP-text">Začnu vzpomínkou, která mi v&#160;paměti utkvěla dodnes a&#160;je esencí mého dětství, vzpomínkou na&#160;výlet, který mi otec věnoval k&#160;osmým narozeninám. Žili jsme v&#160;Mladé Boleslavi, městě ležícím v&#160;kraji tisíce a&#160;jednoho starých příbytků. My jsme však bydleli na&#160;sídlišti. Léto co léto jezdili rodiče na&#160;dovolenou k&#160;nedalekému Máchovu jezeru a&#160;brali mě s&#160;sebou, ale výstup na&#160;malebný hrad, kolem něhož vedla cesta, pokaždé odložili na&#160;přesrok.</p>
			<p class="MLP-text">Až přišly osmé narozeniny a&#160;otcovo překvapení: výlet na&#160;Bezděz. Dovolil mi sedět v&#160;autě na&#160;místě spolujezdce, kde byl bezpečnostní pás, dodávající větší důležitosti než generálská šerpa. Byl jsem šťastný a&#160;dobrá nálada mne neopustila ani cestou, když jsem poslouchal stížnosti na&#160;matku, jež v&#160;té době přicházely čím dál tím častěji. Nic jsem si z&#160;otcových řečí nedělal, odhodlán nenechat si zkazit den. Otec zapomněl, že tam jsem, a&#160;začal nadávat. Matka je líná, to je ten pravý důvod, proč se válí na&#160;kanapi; že upeče dort, takové bulíky ať věší na&#160;nos mně, ne jemu, vždyť jí jsem ukradený, s&#160;tím pitomým hradem otravuju už čtyři roky a&#160;nakonec samozřejmě musí on, ale co by pro kluka neudělal? Svíral volant, až mu zbělely klouby, a&#160;hádal se s&#160;matkou, která zůstala doma. Sáhl pro cigarety a&#160;zjistil, že sedím vedle něj. Překvapilo ho, jak jsem vmáčklý do&#160;sedačky, divil se, jak mi je volný bezpečnostní pás. Tenkrát ještě nebyly samonavíjecí. Rozcuchal mi vlasy a&#160;zasmál se tomu. Po&#160;doteku jeho prstů mě pálila hlava, jako by ji byl poškrábal.</p>
			<p class="MLP-text">Jeho nálada se zhoršila, když se z&#160;motoru začaly ozývat divné zvuky. Zpomalil a&#160;natáčel hlavu, aby lépe slyšel, a&#160;pak mi rozepnul pás a&#160;naznačil, abych přelezl na&#160;zadní sedadlo a&#160;přiložil ucho k&#160;opěradlu, za&#160;nímž byl motor. Nic podezřelého jsem neslyšel, ale náležitě jsem se nesoustředil, neboť jsme projeli Bělou pod Bezdězem a&#160;mezi posledními domy nad pšeničnými poli prokmitlo vzdálené panorama dvou šedozelených vrchů a&#160;bílého hradu na&#160;vyšším z&#160;nich&#160;– pohled, který jsem si nemínil nechat ujít.</p>
			<p class="MLP-text">Za&#160;nezájem o&#160;chod motoru mě otec potrestal na&#160;parkovišti pod hradem. Odmítl odejít od&#160;vozu, dokud záhadnému klepání nepřijde na&#160;kloub. Zatímco se skláněl pod kapotou, pobíhal jsem mezi ním a&#160;první kamennou fortnou na&#160;úpatí kopce. Prochází jí prastará hrubá cesta příkře se vinoucí vzhůru, rozbité kamení sálalo teplem a&#160;zvalo mne, abych na&#160;místě ulehl a&#160;zavrtal se do&#160;jeho puklin jako do&#160;peřiny. Až by šel otec kolem, nenašel by mě.</p>
			<p class="MLP-text">Kontrola vozu trvala víc než hodinu. Na&#160;žádnou závadu se nepřišlo, odstranit klepání se nepodařilo. Přesto se na&#160;mě otec s&#160;pokrče­ním ramen usmál. Nechtěl jsem věřit svým očím a&#160;nejraději bych se mu vrhl kolem krku, kdybych nevěděl, že to nemá rád. Když si sbalil nářadí, odbilo na&#160;věži vesnického kostela jedenáct. Slunce pálilo a&#160;dotírali komáři. Otec mě vzal za&#160;ruku a&#160;prohlásil, že můžeme jít. Dlaň měl celou od&#160;oleje, napadlo mě, zda se do&#160;mé nechtěl jen utřít. Poznal, na&#160;co myslím, a&#160;zachechtal se. Vytrhl jsem se mu a&#160;utíkal do&#160;stráně jako zajíc. Hnala mě zloba a&#160;netrpělivost.</p>
			<p class="MLP-text">Byl teplý letní den a&#160;výstup k&#160;hradu otce zmáhal. Než dosupěl ke&#160;třetí bráně, jíž se vstupuje do&#160;hradního opevnění a&#160;kde les přechází v&#160;šípkové trní, nad nímž je z&#160;této strany jen holá skála a&#160;na&#160;ní zdi s&#160;cimbuřím a&#160;o&#160;kus dál Čertova věž, byl jsem u&#160;pokladny před poslední bránou pětkrát a&#160;pětkrát se vrátil k&#160;němu, pokaždé zklamán jeho pomalostí. Cestou jsem potkával spoustu lidí, blížilo se poledne a&#160;všichni mířili dolů — nahoru jen my. Zaradoval jsem se, že budu mít hrad jen pro sebe. Odjakživa jsem ho považoval za&#160;svůj.</p>
			<p class="MLP-text">Radost mi pokazil muž, který nahoře okouněl s&#160;cigaretou v&#160;koutku zlostného obličeje. Od&#160;boudy sloužící za&#160;pokladnu se k&#160;prvním bukům na&#160;samém vrcholu severního svahu táhla prkenná ohrada, dlouhá téměř deset metrů a&#160;vyšší než dospělý člověk. Uzavírala prostranství před poslední bránou s&#160;těžkými dubovými vraty. Pokud jste chtěli vidět do&#160;kraje, museli jste se buď vrátit kousek cesty zpět a&#160;pokusit se zahlédnout skrz koruny stromů nedaleký Břehyňský rybník a&#160;za&#160;ním na&#160;severozápad Máchovo jezero, nebo, což jsem tehdy ještě nevěděl, projít na&#160;druhé nádvoří hradu, odkud je na&#160;jižní straně vidět Houska a&#160;šikmo za&#160;ní Říp a&#160;jednou za&#160;rok též špice katedrály na&#160;Hradčanech&#160;– ovšem jen za&#160;větrného počasí a&#160;clonových mračen vysoko na&#160;obloze.</p>
			<p class="MLP-text">Pojal jsem úmysl obejít ohradu a&#160;podívat se směrem severním. Na&#160;samém okraji srázu jsem hodlal proklouznout na&#160;druhou stranu a&#160;opřít se o&#160;hrubě přitesané fošny, ale jakmile jsem překročil území vymezené návštěvám, přiskočil ke&#160;mně muž s&#160;cigaretou, chytil mě za&#160;paži a&#160;řekl: „Ty nesmíš.“ Vyslovil to krátce a&#160;tvrdě, s&#160;cizím přízvukem.</p>
			<p class="MLP-text">Zaraženě jsem si ho prohlédl: vlasy ulíznuté na&#160;pěšinku, jejíž přímost naháněla strach stejně jako hranatý knírek a&#160;černá přepásaná bunda z&#160;umělé kůže. Nešlo mi do&#160;hlavy, co tomu divnému patronovi vadí.</p>
			<p class="MLP-text">Vtom se mu za&#160;zády vynořil otec. Očekával jsem, že se na&#160;chlapa oboří, ale s&#160;jakýmsi posunkem na&#160;mě jen vyvalil oči a&#160;mlčky mě odvlekl k&#160;pokladně. Tam mi zasyčel do&#160;ucha, abych se tu s&#160;nikým nebavil. Ohlédl jsem se po&#160;muži s&#160;cigaretou; díval se za&#160;námi přimhouřenýma očima, zvláštním, nepochopitelně podezřívavým, možná i&#160;nenávistným pohledem. Dnes vím, k&#160;čemu ho přirovnat: byl to pohled dvacátého století.</p>
			<p class="MLP-text">Prošli jsme se vstupenkami dvířky ve&#160;vratech a&#160;ocitli se na&#160;prvním nádvoří. Otec uvolnil ruku na&#160;mém rameni a&#160;vlídnějším tónem vysvětlil, že jen několik kilometrů na&#160;severovýchod je letiště, cizí, sovětské, a&#160;ohrada a&#160;ten chlap jsou na&#160;Bezdězu proto, aby se tím směrem nikdo nekoukal a&#160;aby se nedalo fotografovat. Namítl jsem, že mě nezajímá letiště, ale Ralsko, kopec ještě špičatější než Bezděz, završený křivou zříceninou, která nahání strach, protože připomíná zborcený trůn. Na&#160;něm, jak jsem vždycky věděl, sedává neviditelný obr a&#160;s&#160;rukama opřenýma o&#160;pobořené zdi a&#160;nohama spuštěnýma z&#160;prudkého svahu hlídá prastaré území Berků z&#160;Dubé, mé vlastní území, vždyť i&#160;já jsem na&#160;něm v&#160;Boleslavi doma. Tak jaképak letiště? Jací Sověti? Ten jejich hlídač je ve&#160;srovnání s&#160;mým směšný!</p>
			<p class="MLP-text">Otec mě však už neposlouchal. Od&#160;jednoho z&#160;paláců k&#160;nám po&#160;schodech sestupovala krásná žena, dnes bych řekl dívka, ale tehdy mi připadala stará, nedosažitelně dospělá. Pozdravila se s&#160;otcem, a&#160;když zjistila, že jsme na&#160;prohlídku jen dva, usmála se a&#160;řekla, že aspoň budeme brzy hotovi.</p>
			<p class="MLP-text">Mohli jsme oči nechat na&#160;jejích dlouhých řasách, růžových rtech a&#160;světlých vlasech, na&#160;její útlé postavě v&#160;kratičké žluté sukni, zeleném tričku a&#160;seprané džínové bundě do&#160;pasu. Jako ovce jsme ji následovali skrz komnaty a&#160;černé kuchyně rozpadlých paláců, věnujíce pozornost hlavně jejím nahým nohám, naboso obutým do&#160;sandálů, které nosila nedopnuté; jejich klapot se rozléhal v&#160;prázdných hodovních síních. Upozorňovala nás na&#160;gotická okna s&#160;kamennou kružbou a&#160;květinové motivy na&#160;hlavicích sloupků a&#160;přípor, ale já jsem bezmocně chodil s&#160;hlavou skloněnou, očima přilepenýma k&#160;jejím kotníkům, a&#160;veškerý zájem o&#160;památky musel zachraňovat otec, ač byl, jak jsem dobře věděl, okouzlen průvodkyní ještě víc než já. Dívka byla mladá a&#160;naprosto současná, vůbec se k&#160;šedým ruinám nehodila, a&#160;přece se po&#160;areálu pohybovala se samozřejmostí hradní paní a&#160;zdobila jej barvami duhy. Rozpukané zdi a&#160;vyprahlé rozvaliny s&#160;námi soupeřily o&#160;její stín; kde se zastavila, tam vše ztichlo a&#160;předstíralo pozornost tomu, co říká.</p>
			<p class="MLP-text">Jestliže jsme o&#160;výklad neměli, ani nemohli mít zájem, navenek jsme se tvářili jako znalci historie a&#160;předháněli se v&#160;dotazech a&#160;poznámkách, rádoby zajímavých a&#160;zřídkakdy vtipných. Otec samozřejmě vítězil, pohledy k&#160;němu vysílané byly uznalé, na&#160;mě zbyla shovívavost. Zlobilo mě to a&#160;ještě víc nutilo do&#160;předvádění své vyspělosti, až mě otec musel napomenout. Omluvil se za&#160;mě, ale dívka jen drtila v&#160;ústech bojínek, zuby měla bílé a&#160;vlhké, rty se jí pobaveně, blahosklonně usmívaly. A&#160;tu jsem si představil, že já jsem to šťastné stéblo, které rozmarně olizuje a&#160;namotává na&#160;jazyk, a&#160;oslňující polední slunce mi ztemnělo před očima.</p>
			<p class="MLP-text">Uraženě jsem se stáhl z&#160;jejich dohledu. Okřiknutí jsem považoval za&#160;nespravedlnost, jednostrannou výhodu dospělého nad dítětem. Neměl jsem v&#160;úmyslu být drzý, jen vtipný: u&#160;zdi opodál stály staré zednické necky plné dešťovky, a&#160;já je začal opěvovat coby rytířskou koupelnu a&#160;s&#160;pomrkáváním se zeptal průvodkyně, jestli se tam chodí sprchovat. Ten prachbídný žertík jsem tenkrát <span>považoval </span>za&#160;duchaplné šibalství. Otec mi pohrozil, že jestli nepřestanu otravovat, odvede mě k&#160;pokladně a&#160;dokončí prohlídku sám. Byl jsem přesvědčen, že by to udělal se skutečnou radostí.</p>
			<p class="MLP-text">Výklad už jsem neposlouchal. Zkoumal jsem dívku z&#160;povzdálí a&#160;zkusil si ji představit jako svou matku. Ten nápad mě zaujal. Jak by to bylo krásné, mít tak půvabnou, milou a&#160;mladou maminku… Ale hned jsem se nad takovou úvahou zastyděl a&#160;vyčetl si ji. Zrazovala mou opravdovou matku, a&#160;to nebylo vůbec nutné. Tahle dívka přece mohla být moje sestra nebo teta. Na&#160;víc se má fantazie nezmohla.</p>
			<p class="MLP-text">Bylo vidět, že si s&#160;otcem padli do&#160;oka, dívka se chvílemi dokonce nedržela tématu a&#160;vykládala, jak studuje v&#160;Praze historii a&#160;tohle je povinná brigáda, kterou označila výrazem „letní aktivita”. Otci to připadalo legrační a&#160;zeptal se, zda je aktivní dostatečně a&#160;jestli si myslí, že by dokázala být ještě aktivnější. Z&#160;jeho vtipů mi bylo trapně, s&#160;mou rytířskou koupelnou se nedaly srovnat. Ona se však kupodivu smála. Roztesknilo mě to. Aby mě neviděli, zůstával jsem pozadu čím dál víc. Sotva jsem se podíval přes hradby, když průvodkyně ukázala prstem na&#160;hrad Housku, bělající se v&#160;oparu těsně pod úrovní namodralého obzoru.</p>
			<p class="MLP-text">Ožil jsem ve&#160;chvíli, kdy prohlídka měla skončit a&#160;dívka nás znenadání vyzvala, abychom s&#160;ní poobědvali&#160;– uspořádáme si improvizovaný piknik. Otce ten nápad nadchl a&#160;já jsem byl rád, že s&#160;krasavicí můžeme pobýt delší čas, než k&#160;jakému nás opravňuje vstupenka. Posadili jsme se každý jinam, on u&#160;paty Velké věže a&#160;já pod troskami nejstaršího paláce. Čekali jsme, ke&#160;komu se průvodkyně posadí, až si z&#160;pokladny přinese svačinu a&#160;limonádu. Otec si mě měřil neproniknutelným pohledem, a&#160;když krájel žlutavý sýr, nastavil čepel nože tak, aby mě paprsky slunce na&#160;ní zachycené párkrát bodly do&#160;očí. Nebo se mi to jen zdálo? I&#160;já jsem byl vyzbrojen kapesním nožem, jenže jsem neměl co krájet, a&#160;tak jsem svou kudličkou s&#160;britskou vlajkou na&#160;střence aspoň mrštil do&#160;trávy. Měl jsem štěstí, nádherně se zabodla. Otci to neuniklo a&#160;viditelně se lekl, dokonce znejistěl tak, že mu sýr vyklouzl z&#160;prstů a&#160;upadl na&#160;zem. Ale to už se vrátila průvodkyně. Nejprve udělala pár kroků mým směrem, pak zaváhala a&#160;zamířila k&#160;otci. Zvedl obočí a&#160;vyslal ke&#160;mně pohled římského triumfátora. Sebral jsem hrst písku a&#160;vyhodil ji nad sebe; hlavu mi posypala sprška prachu.</p>
			<p class="MLP-text">Opět se dali do&#160;řeči, otec se odvazoval víc a&#160;víc. Seděli ve&#160;stínu pod věží, zatímco já jsem se utábořil na&#160;slunci o&#160;pár metrů dál, ukusoval krajíc a&#160;sýr, který nepříjemně křupal v&#160;ústech, a&#160;se zavřenýma očima jsem poslouchal slabý bzukot včel, promísený se dvěma vzdálenými, žárem rozpálenými hlasy. Nerozeznal jsem jednotlivá slova a&#160;byl jsem tomu rád. Zamžoural jsem do&#160;sežehlé trávy, kde se bělaly sedmikrásky a&#160;modraly drobné pětilisté kvítky, které jsem ke&#160;své lítosti neuměl pojmenovat.</p>
			<p class="MLP-text">Kamenná jižní zeď paláce sálala horkem a&#160;já jsem cítil, jak mi do&#160;zad zákeřně vypaluje díru, a&#160;myslel jsem na&#160;to, jak o&#160;tom otec, který se bezstarostně baví, vůbec neví a&#160;zjistí to až ve&#160;chvíli, kdy mě stará zeď propálí skrz na&#160;skrz a&#160;z&#160;prsou mi vyšlehnou plameny. A&#160;na&#160;záchranu pak bude pozdě, zamnul jsem si ruce s&#160;uspokojením.</p>
			<p class="MLP-text">Musel jsem na&#160;chvíli usnout. Nebylo možné, aby se chvíli po&#160;poledni za&#160;jasného dne nad hradem zablesklo. Ale ten blesk jsem viděl jasně a&#160;současně mnou otřáslo burácení hromu. Zvedl jsem zrak a&#160;spatřil, jak se z&#160;vrcholku věže něco řítí, černá geometrická konstrukce samá ruka samá noha, jež vzápětí rozdrtí ty, co sedí dole.</p>
			<p class="MLP-text">Než monstrum dopadlo, probudil jsem se. Průvodkyně s&#160;otcem dál tiše rozmlouvali a&#160;z&#160;puklin v&#160;kameni za&#160;mými zády se ozýval cvrček. Řinul se ze mě pot a&#160;bolela mě hlava, ale toho jsem si nevšímal; třeštil jsem zrak na&#160;dvě černé tyče čouhající z&#160;nízkého křoví za&#160;Velkou věží. Zvedl jsem se a&#160;zamířil tam, ale otec mě zavolal, ať se jdu napít. Když viděl, jak mi po&#160;spáncích stéká pot, zvedl se, sáhl mi na&#160;čelo a&#160;nazlobeně řekl, že jsem si měl vzít čepici. Průvodkyně se zatvářila starostlivě. Viděl jsem, že je to jen naoko, a&#160;odvrátil jsem zrak. Ukázal jsem ke&#160;křoví se slovy, že to, co tam leží, je triangulace, že nevím přesně, co ta triangulace znamená, ale myslím, že je to pyramida, co kdysi stávala na&#160;věži, a&#160;že mají štěstí, protože dopadla přesně v&#160;místě, kde se oni dva cpou. Dodnes netuším, odkud mi ten složitý název přišel na&#160;mysl ani jak se mi v&#160;té chvíli dostal na&#160;jazyk, ale podle toho, jak se dívka zatvářila, jsem nebyl překvapen jen já.</p>
			<p class="MLP-text">Otázala se, jestli už jsem na&#160;hradě někdy byl či něco o&#160;něm četl&#160;– umím už přece číst, ne?&#160;– nebo něco zaslechl ve&#160;škole&#160;– kde chodím do&#160;školy, v&#160;Boleslavi? Jenom jsem zavrtěl hlavou a&#160;v&#160;duchu se radoval ze svého úspěchu. Probudil jsem její zájem! Udivil jsem ji! Zvítězil jsem! Na&#160;otce jsem se raději ani nepodíval a&#160;hltal dívčina slova. Představila se jako Olga&#160;– s&#160;otcem si už tykali&#160;–, vzala mě za&#160;ruku a&#160;odvedla k&#160;podivnému předmětu, který jsem uměl pojmenovat a&#160;dokonce správně umístit na&#160;Velkou věž, kde opravdu stával. Otec se loudal za&#160;námi a&#160;mlčel jako zařezaný.</p>
			<p class="MLP-text">Pyramida byla železná, místy zčernalá a&#160;úplně prorezivělá. Špicí s&#160;dvěma zbylými řadami příček vězela v&#160;zemi, z&#160;noh zbývaly jen ty dvě, které jsem zahlédl z&#160;druhé strany nádvoří. Měly průřez do&#160;tvaru L a&#160;mohly měřit asi dva a&#160;půl metru.</p>
			<p class="MLP-text">Olga se změnila zpátky v&#160;průvodkyni a&#160;vyprávěla, jak se vztyčení pyramidy podivným způsobem zapsalo do&#160;novodobých dějin hradu. Započalo se roku 1824, ale práce přerušila nehoda: pod zedníky se zřítila klenba a&#160;jen s&#160;velkým štěstím nikdo nepřišel k&#160;vážnější úhoně. Zedníci však zůstali odříznuti na&#160;vrcholu věže, pouze na&#160;<span>úzkém</span> ochozu, až do&#160;druhého dne, kdy je přišli zachránit lidé ze vsi s&#160;narychlo vyrobenými žebříky. Rok nato se opět mohlo přihodit neštěstí: za&#160;krásného dne a&#160;dobré viditelnosti zaměřoval na&#160;věži jistý inženýr Provodínské kameny, když tu do&#160;triangulační pyramidy uhodil blesk z&#160;čistého nebe. Shodil ji z&#160;věže a&#160;muže, jenž s&#160;ní pracoval, zbavil na&#160;pár hodin vědomí. Když to pak nešťastný inženýr vyprávěl kastelánovi, musel se zeptat na&#160;své jméno, protože je zapomněl. Kastelán o&#160;tom napsal do&#160;hradní kroniky, a&#160;zaznamenal i&#160;datum: čtvrtý duben 1830. Pyramida se rozbila a&#160;byla přenesena ke&#160;zdi, kde dodnes rezaví. Nakonec Olga připojila k&#160;výkladu poznámku, že se „příběh o&#160;tom, kterak se Bezděz pochybnému pokroku ubránil”, vykládal při prohlídkách naposled před válkou, a&#160;nejde jí do&#160;hlavy, kde jsem k&#160;němu přišel já.</p>
			<p class="MLP-text">Dmul jsem se pýchou, zatímco otec se bránil mocnému zívání.</p>
			<p class="MLP-text">Olga se podívala na&#160;hodinky a&#160;řekla, že na&#160;ni venku čekají další hosté. Když mi u&#160;brány podala ruku, zeptala se mě na&#160;jméno. Nemohl jsem odpovědět, pokazil bych si celý den a&#160;hlavně to, jak jsem se předvedl jejím úžasným očím. A&#160;tak jsem mlčel. Otec jen mávl rukou a&#160;s&#160;úšklebkem jí vysvětlil, že se za&#160;své jméno stydím. Jen co nám odemkla, vyběhl jsem před bránu, aby se mě nemohla zeptat podruhé. U&#160;pokladny postávalo asi patnáct lidí a&#160;všichni se kdovíproč dívali na&#160;mě, kromě muže opírajícího se o&#160;ohradu. Nebyl to ten co před obědem, tenhle měl na&#160;hlavě placatou čepici s&#160;kšiltem. Ale i&#160;tento hlídač zvědavých pohledů pokukoval zpod huňatého obočí po&#160;příchozích a&#160;potahoval z&#160;cigarety. Čouhala mu z&#160;obrovského kníru, za&#160;nímž nebylo vidět žádná ústa. Loučení s&#160;Olgou trvalo otci podezřele dlouho.</p>
			<p class="MLP-text">Večer otec dojedl večeři a&#160;odjel do&#160;práce, přestože jsem měl narozeniny. Matka byla překvapená stejně jako já, nejvíc z&#160;toho, že si vzal auto. Jindy jezdil autobusem. Tušil jsem, kam má namířeno, ale mlčel jsem. V&#160;soutěži o&#160;Olžinu přízeň mě porazil na&#160;hlavu a&#160;já jsem tu prohru hodlal nést mužně. Otec mne zklamal, dokonce víc než to: byla to zrada. Ale já jsem ho zradit odmítl a&#160;těšil se na&#160;den, až si to uvědomí a&#160;uzná mou velkorysost. Nedočkal jsem se. Zato se mě zmocnila jistota, že jsem svým mlčením zradil matku. Dort, který jsem tenkrát dostal k&#160;narozeninám, pekla sama. Byl dobrý, nejlepší, jaký jsem jedl. A&#160;přesto mi hořkl v&#160;ústech a&#160;nesnědl jsem víc než kousíček.</p>
			<p class="MLP-text">Matka na&#160;otcovu nevěru samozřejmě přišla sama, ostatně to nebylo poprvé. Nějaký čas to u&#160;nás zase za&#160;moc nestálo, tato <span>období</span> tiché nenávisti jsem se naučil předvídat a&#160;zvykl si na&#160;ně, jako jsem si zvykl na&#160;své rodiče. Naučil jsem se přehlížet jejich slabosti a&#160;dětinské vrtochy, smířil jsem se s&#160;jejich neschopností a&#160;<span>neochotou</span> mi porozumět. Naučil jsem se jim za&#160;to mstít tím, že jsem je vyloučil ze svého světa. Jenže o&#160;mých osmých narozeninách to bylo nejhorší: nikdy předtím jsem na&#160;domácích kalamitách neměl svůj podíl, až teď. Malý kuplíř&#160;– tak jsem se viděl ještě roky a&#160;styděl se před matkou, ale i&#160;před otcem a&#160;nejvíc před sebou samým. Už na&#160;to nechci myslet, i&#160;když zatím jsem na&#160;to chtě nechtě myslel každý den, až do&#160;minulého podzimu, kdy Čas všechno obrátil opačným směrem. Nestěžuji si na&#160;to, naopak. Dál by už stejně nic nemělo smysl.</p>
		</div>
</body>
</html>