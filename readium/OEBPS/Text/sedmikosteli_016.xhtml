<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-12</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-10" class="MLP-uroven2-kapitola">X</p>
			<p class="MLP-citat">Všechny cesty vedou<br/>vzhůru ke&#160;hřbitovu.</p>
			<p class="MLP-dopis-podpis">—<span class="char-style-override-3"> O. Mikulášek</span></p>
			<p class="MLP-text-bez1radku">Následující týden začal zle.</p>
			<p class="MLP-text">Přesně v&#160;sedm zazvonil budík, starý nepřítel. Současně zadrnčel telefon. Takové ranní burcování už jsem se naučil vnímat coby předzvěst neštěstí. Jako v&#160;bytě Pendelmanové, jako v&#160;chrámu Páně na&#160;Větrově. Když jsem rozespalý zvedl v&#160;předsíni telefon, vykoukla z&#160;ložnice hlava paní Frýdové. Ze sluchátka se ozval ženský hlas. Volající se nepředstavila, ale poznal jsem Rozetu. Říkala něco o&#160;Vyšehradě, mám tam přijet. Ke&#160;Kongresovému centru, okamžitě. Tam se všechno dovím. A&#160;zavěsila.</p>
			<p class="MLP-text">Paní Frýdovou očividně mrzelo, že se neodhodlala vzít telefon sama. Chtěla vědět, co se děje, odmítl jsem odpovědět. Urazila se a&#160;zavřela se v&#160;kuchyni. Pochopil jsem, že si nepřeje, abych si připravil snídani. V&#160;poslední době jsem měl dojem, že jí má přítomnost v&#160;bytě čím dál víc vadí.</p>
			<p class="MLP-text">Autobusem do&#160;Holešovic, metrem k&#160;Vyšehradu. Stihl jsem to za&#160;čtyřicet minut. Vyběhl jsem po&#160;schodech na&#160;dlážděnou terasu před Kongresovým centrem a&#160;okamžitě uhádl, kam zamířit. Pod dvěma železnými vlajkovými stožáry, někdejšími heroldy komunistických sjezdů, vládl neobvyklý ruch. Kůly, šedé a&#160;hrubé napodobeniny zlatem a&#160;dřevem obitých jehel, vztyčených kdysi Plečnikem na&#160;nádvoří Pražského hradu, obklopoval shluk lidí, mezi nimiž jsem poznal Junka a&#160;Rozetu, oba v&#160;civilních šatech. Rozeta na&#160;mě zamávala a&#160;pak zvedla hlavu a&#160;zahleděla se vzhůru, čímž se <span>dostala</span> do&#160;stejně směšného postoje jako ostatní. Šel kolem nějaký muž v&#160;čepici a&#160;taky se podíval, pak se zastavil. Neušlo mi, že se jeho ústa roztahují do&#160;úsměvu. Vzhlédl jsem ke&#160;špicím stožárů a&#160;spatřil něco neobvyklého: ponožky, které na&#160;ně navlékl nějaký šprýmař. Sloupy teď vypadaly jako nohy obra oblečené do&#160;ponožek, nahoře titěrné, dole tlusté, po&#160;stehna zaražené do&#160;betonové terasy. Groteskní podívaná na&#160;vandalský čin&#160;– kvůli tomu mě volali?</p>
			<p class="MLP-text">Pozdravil jsem se s&#160;Rozetou, Junek se nenechal rušit, měl u&#160;ucha vysílačku a&#160;u&#160;očí malý triedr. Oba byli bledí a&#160;oproti přihlížejícím velmi vážní. Kousek od&#160;nás stáli dva mladí strážníci a&#160;podle nejistých obličejů váhali, zda mají dát lidem zírajícím na&#160;sloupy pokyn k&#160;rozchodu. Zaklonil jsem hlavu a&#160;užasl: ty divné ponožky dokonce vězí v&#160;botách! Špičkou trčely každá jinam a&#160;lehce se v&#160;ranním větru kymácely&#160;– jako by si obr protřepával nohy. Žasl jsem, že to všecko už dávno nespadlo. Na&#160;podrážce, jež ukazovala podél Nuselského mostu ke&#160;Karlovu, seděl narezlý holub; zobákem z&#160;ní vybíral nějaké svinstvo a&#160;spiklenecky na&#160;nás mrkal, jako by zvažoval, zda nám nemá hodit něco na&#160;zub.</p>
			<p class="MLP-text">Věnoval jsem Rozetě tázavý pohled, a&#160;tu prudce zafoukal vítr a&#160;ona, s&#160;očima stále upřenýma nahoru, vykřikla „Pozor!“ a&#160;s&#160;rozpaženýma rukama udělala krok zpět. Instinktivně jsem se přikrčil. Jedna ponožka spadla dolů a&#160;těžce pleskla o&#160;kámen, plná jako na&#160;Mikuláše. Rozletěla se na&#160;dva kusy: jeden modrý a&#160;dlouhý, druhý černý a&#160;krátký. Tím druhým byla polobotka, na&#160;níž ještě před chvílí snídal pták. Zakutálela se mezi betonové záhony s&#160;cypřiši. První část, lidská noha v&#160;džínové nohavici, kterou jsem doposud považoval za&#160;obrovu ponožku, zůstala ležet pod sloupem.</p>
			<p class="MLP-text">Jako první to pochopil muž v&#160;čepici: zlomil se v&#160;pase a&#160;začal zvracet. Strážníci se na&#160;sebe krátce podívali a&#160;dali se do&#160;rozhánění shromážděných. Mnozí lidé prchali dobrovolně. Junek vyštěkl nějaký rozkaz, jedna z&#160;uniforem odběhla k&#160;vozu a&#160;přinesla roli modrobílé pásky, která za&#160;chvíli ohraničovala zakázané území. Rozeta poodešla stranou s&#160;mužem, jemuž se udělalo špatně. Ujal se ho jakýsi gentleman v&#160;tmavém obleku pod rozepnutým raglánem. Vykouzlil z&#160;náprsní kapsy plochou lahvičku a&#160;poskytl první pomoc.</p>
			<p class="MLP-text">Také bych douškem nepohrdl. Dřepěl jsem před končetinou a&#160;nemohl odtrhnout zrak od&#160;místa, kde se pod vyhrnutou modrou látkou bělala kůže. Tam, kde byla džínová nohavice přervaná, asi v&#160;půli stehna, jsem se podívat zdráhal. Junek se přes prskající vysílačku s&#160;někým hádal&#160;– vyrozuměl jsem, že soudní lékař odmítá přijet na&#160;místo činu&#160;– a&#160;Rozeta křísila mladou ženu, jež před chvílí omdlela. Sebral jsem odvahu a&#160;šel se podívat po&#160;polobotce. Nebylo těžké ji u&#160;záhonu najít. Donesl jsem ji Junkovi, nadále zabranému do&#160;výměny názorů s&#160;patologem. Drapl po&#160;ní a&#160;přiložil si ji k&#160;volnému uchu jako sluchátko&#160;– uměl telefonovat ze dvou aparátů najednou. Svůj omyl hned poznal, a&#160;aniž přestal mluvit, udělal výhrůžný krok mým směrem. Záhir měl pravdu, když mě před ním varoval. Ucouvl jsem a&#160;gestem naznačil, že bota je špinavá a&#160;neměl by si ji strkat do&#160;kapsy bundy. Ale už tam byla. Vrátil jsem se k&#160;utržené noze a&#160;nyní jsem se nevyhnul pohledu na&#160;strašlivou ránu. Nikde nebylo vidět krev. Napadlo mě, že stekla po&#160;sloupu, ale pohled vzhůru mě přesvědčil, že to tak není. Co to znamenalo? Že oběť musela vykrvácet ještě na&#160;zemi. Těsně vedle ulomené&#160;– ano, ulomené, spíše než přeříznuté&#160;– stehenní kosti zela v&#160;mase černá díra od&#160;špice stožáru. Ztuhlé svaly zachovávaly její kulatý tvar.</p>
			<p class="MLP-text">Druhá noha dál vítězně vlála na&#160;stožáru před Kongresovým centrem a&#160;špičkou černé polobotky ukazovala přes nuselské údolí někam ke&#160;Slupi. Sundali ji pomocí vysokozdvižné plošiny, trvalo to skoro hodinu. Obě končetiny byly odděleny od&#160;těla stejným způsobem: nikoli hladce odříznuté, nýbrž odtržené, odlomené. Podle druhu a&#160;velikosti obuvi a&#160;také podle stupně ochlupení pokožky je patolog označil za&#160;nohy mužské. Než si je odvezl k&#160;podrobné soudní pitvě, zeptal se nás, kde je mrtvola; nebylo totiž pochyb, že člověk, jenž takovýmto způsobem přišel o&#160;nohy, musí být po&#160;smrti. O&#160;tom, kam se poděl, jsme však přes důkladné propátrání okolí neměli potuchy.</p>
			<p class="MLP-text">Po&#160;desáté přijel na&#160;místo činu policejní náčelník. Vypadal přepadle a&#160;poněkud nešťastně, po&#160;nějaké rozhodnosti byla veta. Stejně jako minule v&#160;kanceláři se zdál být něčím zaskočený. U&#160;pravého ucha si držel hedvábný kapesník a&#160;třepal holou hlavou, na&#160;níž mu seděl švihácký klobouk; obvyklá rekvizita filmového gangstera.</p>
			<p class="MLP-text">Jeho první otázka se týkala Záhira: jestli ty nalezené nohy nepatří jemu. Rozeta mu s&#160;kyselým výrazem oznámila, že mu právě telefonovala a&#160;že je určitě celý, protože ji pozval na&#160;návštěvu nemocničního apartmá, s&#160;úmyslem předvést jí, že má všechny údy na&#160;svém místě. V&#160;duchu jsem se rozhořčil nad jeho nestydatostí, a&#160;popudilo to také Junka, i&#160;když z&#160;jiného důvodu. Obořil se na&#160;Rozetu, že Záhirovi o&#160;utržených nohou neměla říkat. Pokrčila rameny. Musela ho prý varovat, jestliže nechce, aby ho potkal stejný osud.</p>
			<p class="MLP-text">Odvážil jsem se hádku přerušit poznámkou, že nohy mohly patřit některému z&#160;těch, kteří rovněž obdrželi varování. Nato se Junek rozkřikl na&#160;mě, prý odkud o&#160;těch dalších vím. Musel jsem s&#160;pravdou ven: od&#160;Záhira. Záhir je hochštapler a&#160;děvkař, rozčiloval se Junek, a&#160;jednou prý na&#160;to dojede, beztoho má v&#160;tom jeho případu prsty ženská. Olejář udělal krok mezi naši rozhádanou trojici, zběžně si prohlédl kapesník a&#160;zastrčil ho do&#160;kapsy se slovy, že bude lepší, když o&#160;těch druhých dvou ohrožených budu vědět. Jmenují se Řehoř a&#160;Barnabáš. Oběma se od&#160;rána snaží dovolat, ale u&#160;Barnabášů nikdo nezvedá telefon a&#160;Řehoř je na&#160;služební cestě.</p>
			<p class="MLP-text">Junek někam odešel, snad do&#160;vestibulu Kongresového centra, aby dal mezi nočním personálem dohromady potenciální svědky incidentu. Ještě než Olejář odjel do&#160;kanceláře, pověřil Rozetu úkolem co nejdřív se spojit s&#160;Řehořem a&#160;Barnabášem, abychom je mohli vyloučit jako možné oběti. Rozeta nasedla do&#160;služebního vozu a&#160;nastartovala motor. Skrz stažené okýnko jsem se jí zeptal, čím se Řehoř a&#160;Barnabáš živí. Motor zakašlal a&#160;umlkl. S&#160;neproniknutelným výrazem v&#160;tváři mi poskytla tuto podivuhodnou odpověď: „Myslím, že už to víš.“</p>
			<p class="MLP-text">Skutečně. Byl jsem si jist, že Řehoř s&#160;Barnabášem jsou buď archi­tekti, projektanti, nebo stavební inženýři.</p>
			<p class="MLP-text">Než se vůz rozjel, Rozeta mi s&#160;ostražitým pohledem, jímž se ubezpečila, že nás nikdo neslyší, vyřídila vzkaz od&#160;Gmünda: ve&#160;dvě hodiny mě bude čekat před kostelem Zvěstování Panny Marie. Řekl jsem, že se tam tedy uvidíme všichni tři. Přikývla a&#160;pak, jako by ji něco dodatečně napadlo, s&#160;úsměvem sáhla do&#160;kapsy a&#160;vytáhla svazek klíčů. Podala mi je okýnkem. Jsou od&#160;kostela, vysvětlila mi, včera si je vyzvedla na&#160;církevní správě. A&#160;pak řekla něco velice překvapivého: máme dnes jít s&#160;Gmündem sami, ona za&#160;námi přijde později. To se nesmí, namítl jsem a&#160;uvědomil si směšnost té situace: civilista připomíná zákon policistovi. Nesmí? opakovala suše; nesmí se to hlavně dozvědět Olejář&#160;– za&#160;žádných okolností. Zeptal jsem se, co má odpoledne tak naléhavého, že nemůže s&#160;námi&#160;– bude přece ve&#160;službě. Odsekla, že mi do&#160;toho nic není. Znovu nastartovala a&#160;odjela.</p>
			<p class="MLP-text-bez1radku--12-0">Na&#160;smluveném místě u&#160;kostela Zvěstování Panny Marie na&#160;Slupi&#160;– nebo též na&#160;Trávníčku&#160;– jsem byl před druhou. Prošel jsem se po&#160;Albertově a&#160;mhouřil oči před nízkým zlatým sluncem, jež se po&#160;dvou týdnech plískanic vyhouplo nad Vyšehrad jako pozdě, ale přece dozrálý delicius. Potkal jsem skupinku studentů z&#160;blízké lékařské fakulty, jinak zde bylo ticho a&#160;skoro liduprázdno. Z&#160;ulice Na&#160;Slupi ke&#160;mně doléhalo zvonění tramvaje, na&#160;vzdáleném výtoňském viaduktu slabě rachotil vlak.</p>
			<p class="MLP-text">Vzhlédl jsem k&#160;věži kostela, kam jsem před lety tak často chodil a&#160;který, jak se mi už tehdy zdálo, by měl sloužit za&#160;svatostánek spisovatelům, neboť jeho osmiboká zvonice s&#160;vizáží arabského minaretu a&#160;hrotem černým jako tuha připomíná ostře ořezanou tužku. Když ji ve&#160;čtrnáctém století stavěli, tužky se ještě nepo­užívaly, avšak stavitelovo gesto pokory před pánem nad talenty se ve&#160;tvaru celé budovy nedalo přehlédnout. A&#160;tentokrát jako by se špice věže vypínala ještě výš než jindy, ale nebyl jsem s&#160;to odhalit příčinu toho zdání.</p>
			<p class="MLP-text">V&#160;kapse mi zachrastily klíče, které mi dala Rozeta. Vzal jsem je do&#160;dlaně a&#160;potěžkal, vychutnávaje pocit moci. Jako by se dveřmi, k&#160;jejichž zámku patří, nevcházelo jen do&#160;gotického kostelíka, ale současně i&#160;do&#160;chrámu všeho poznání. Pohled mi zabloudil ke&#160;stráni pod Karlovým náměstím, kde jsem za&#160;střechami Špitálu alžbětinek, kaštany botanické zahrady a&#160;věžemi Svatého Jana na&#160;Skalce vytušil temnou siluetu Faustova domu.</p>
			<p class="MLP-text">Od&#160;rána mi vrtala hlavou Rozetina podrážděnost a&#160;podivné chování, její nevzrušivý, věcný přístup ke&#160;krutému žertu nepochybně šíleného vraha. Já sám, jak jsem nyní zjišťoval, jsem vyšehradskou událost dosud nedokázal vzít plně na&#160;vědomí&#160;– vždyť nejsem ani stín profesionála, jakým jsem se kdysi toužil stát, tak kde se ve&#160;mně teď bere ta necitlivost? Možná jsem si tu hrůzu prostě připustit nemínil z&#160;pudu sebezáchovy. Nač si barvit život načerno něčím tak příšerným, jako je nález utržených lidských nohou vlajících na&#160;stožáru namísto státní vlajky? Hrozit se nad tím? Možná dřív&#160;– ale dnes? Když je všude kolem tolik násilí, kdo by neotrnul? Noha naražená na&#160;stožár je přece i&#160;komická ve&#160;své tragičnosti. A&#160;naše doba si v&#160;černém humoru libuje. Co jí taky zbývá? Co zbývá nám? Směju-li se, nezahynu. Zoufáš-li si, zahyneš.</p>
			<p class="MLP-text">Ale jak je to potom s&#160;poznáním? Vidí míň oči slzící smíchy, anebo oči zalité neštěstím?</p>
			<p class="MLP-text">Podíval jsem se na&#160;hodinky. Bylo čtvrt na&#160;tři. Rozhlédl jsem se ulicí Na&#160;Slupi a&#160;ještě jednou obešel servitský klášter přes Albertov, Votočkovu a&#160;Horskou, ale Gmünd nikde. Našel jsem telefonní budku a&#160;zavolal do&#160;hotelu, kde bydlel. Recepční mě ubezpečil, že pan Gmünd ve&#160;svém apartmá není. Napadlo mne, že bych se mohl zeptat, jestli rytíř strávil v&#160;hotelu noc. Mám to udělat? Udělal jsem to. Nestihl jsem svou otázku ani vyslovit celou, a&#160;recepční praštil sluchátkem.</p>
			<p class="MLP-text">Vrátil jsem se ke&#160;kostelu, přistoupil ke&#160;dveřím pod věží a&#160;vzal za&#160;kliku. Zamčeno. Zkusil jsem klíče a&#160;pasovaly. Zámky se jeden po&#160;druhém otevřely, bez skřípání, bez protestů. Ještě jednou jsem se rozhlédl a&#160;potom jsem vklouzl do&#160;dveří.</p>
			<p class="MLP-text">Bylo tam světlo a&#160;teplo. První, co upoutalo můj zrak, byl sloup. Nezdobený, téměř desetimetrový okrouhlý pilíř s&#160;masivním soklem, nahoře s&#160;větvovím klenbových žeber, vzpínajících se ještě dobrých pět metrů vzhůru, kde se strmě lámaly do&#160;obrácených kýlů chrámového dvoulodí. Není divu, že kostel tak učaroval Bohuslavu Balbínovi, jenž ho považoval za&#160;esenci českého stavitelství. A&#160;jak případný symbol je ten sloup, pomyslel jsem si, který samojediný podpírá všechno i&#160;sebe sama, a&#160;zajisté chrání ty, kdo sem přicházejí. Je obílený vápnem, i&#160;klenby jsou bílé, i&#160;stěny mezi okny; čistota a&#160;neposkvrněnost, jež dávají zapomenout na&#160;dávná zneuctění. Na&#160;konci čtrnáctého století byl kostel pestrý jako všecky gotické stavby, v&#160;klenbách převládala modrá a&#160;zlatá, v&#160;oknech žlutá, zelená a&#160;červená. Nechyběly ani orientální prvky, nápady odkoukané křižáky v&#160;Damašku, Jeruzalémě a&#160;Antiochii, které tu nalezly nový výraz v&#160;přečetných variacích. Na&#160;žebrech obkročné klenby se střídaly proužky stříbra a&#160;rumělky, ve&#160;smaragdových výžlabcích triumfálního oblouku, oddělujícího dvoulodí od&#160;chóru, se třpytily zlaté lístky. Fantaskní květinové motivy, symboly věčného života, se proplétaly všude, kam pohlédlo mnohočetné oko věřících v&#160;Otce, Syna i&#160;Ducha svatého. Hostina očí. Kdysi dávno.</p>
			<p class="MLP-text">Přistoupil jsem ke&#160;sloupu, jenž znamenitě soustřeďoval světlo procházející okny, takže se zdálo, že sám osvětluje prostor jako obrovský neon. Zvláštním způsobem se vymykal výbavě kostela, především jednoduchostí opracování a&#160;oproštěností od&#160;veškerých zdobných prvků. Obyčejný sloup, neodpovídající žádnému velkému historickému slohu; snad ho tu dávno před středověkem vztyčil neznámý funkcionalista. Rýpl jsem do&#160;omítky klíčem, v&#160;bláhové naději, že zahlédnu pod bělobou rudý šrám a&#160;přesvědčím se o&#160;pravdivosti pověsti, která praví, že sloup tu před vystavěním chrámu sloužil co pohanské obětiště. Býval prý červený od&#160;krve zvířat i&#160;lidí, desátků odváděných nenasytným božstvům. Bylo moudré ho nestrhnout, když potom přišli s&#160;křížem a&#160;vodou, bylo prozíravé obtěžkat ho střechou a&#160;krovy. Jak nás učí řecká pověst, dokud se Atlas prohýbal pod břemenem, sekal dobrotu.</p>
			<p class="MLP-text">Sehnul jsem se a&#160;prsty hledal vryp po&#160;ostří nože. Nebyl tam. Jako by živá tkáň prastarého pilíře ranku sama uzavřela. Přitiskl jsem dlaň ke&#160;kameni. A&#160;tu se sloup, po&#160;věky neochvějný, znatelně zachvěl.</p>
			<p class="MLP-text">Dolehly ke&#160;mně vzdálené kroky, s&#160;úlekem jsem se otočil. Nikde nikdo&#160;– jenom ten pocit, stejný jako ve&#160;Štěpánovi a&#160;v&#160;Apolináři. I&#160;zde zela kazatelna prázdnotou a&#160;nic se nepohnulo na&#160;kruchtě s&#160;varhanami, a&#160;snad jen prach zvířený mými kroky vytrhl kněžiště z&#160;velebné nehybnosti. Zvuky musely přijít zvenčí, tady jsem byl sám s&#160;nadzemskou krásou chrámu.</p>
			<p class="MLP-text">Před sto padesáti lety se kostel spolu s&#160;přilehlým klášterem stal filiálkou zemského blázince&#160;– jen díky tomu byl znovu vysvěcen, jinak hrozil úplný zánik. Zbožní Pražané sem měli přístup jednou za&#160;rok. Ještě dříve byl v&#160;klášteře ústav pro vzdělávání poddůstojníků; vodili si do&#160;kostela holky a&#160;bavili se bezuzdnostmi tropenými v&#160;místech, kde se dřív sloužila mše svatá. Barbarství armád nikdy nezklame&#160;– ve&#160;všech dobách má podobnou tvář. Vojsko se v&#160;servitském klášteře Na&#160;Slupi usadilo už koncem století osmnáctého, poté, co byl na&#160;příkaz císaře Josefa zrušen. Posádka dělostřelců a&#160;chovanci vzdělávacího ústavu Kinského a&#160;Kallenbergova pluku řádili v&#160;odsvěceném kostele jako v&#160;dobytém území nepřítele: rozkradli, co mohli, odnesli i&#160;píšťaly z&#160;varhan, aby je rozřezali a&#160;smíchané s&#160;olovem přetavili na&#160;střelivo do&#160;dlouhých mušket. Ale co to bylo proti podzimu 1420, kdy odsud, přímo z&#160;chrámu Páně, stříleli husité na&#160;Vyšehrad!</p>
			<p class="MLP-text">Klesl jsem před sloupem na&#160;kolena a&#160;opřel si o&#160;něj skloněnou hlavu. Pomodlit se, poprosit za&#160;odpuštění, k&#160;tomu mě nutila tíha okamžiku. Vážil jsem slova, ale vázla mi v&#160;hrdle. Jak odprosit kámen za&#160;zločiny tvorů, o&#160;nichž nevíte téměř nic? Slzy lítosti mi zamžily zrak a&#160;nestékaly už po&#160;tvářích, nýbrž padaly přímo na&#160;kamennou dlažbu. Déšť z&#160;oblačné duše.</p>
			<p class="MLP-text">Pak se to stalo. Spadla hvězda. Zlatá, lesklá malá hvězdička s&#160;krátkými cípy. Vedle ní druhá a&#160;třetí, potom sprška hvězd najednou. Vzal jsem jednu do&#160;ruky a&#160;přiblížil si ji k&#160;očím. Měkký plíšek ze zlata, do&#160;tenka vyklepaný jemnými prsty řemeslníka. A&#160;tu se ke&#160;mně sneslo ještě něco. Nebylo to zlaté, ale tmavě modré&#160;– modré z&#160;nebe, velké jako dlaň a&#160;lehounké jako pírko. Zvedl jsem hlavu. Z&#160;noční oblohy namalované na&#160;stropě se odlupovala jedna hvězda za&#160;druhou a&#160;ve&#160;zlatém víru padaly na&#160;dlažbu kostela. Na&#160;nebi po&#160;nich zůstávaly bledé cípaté stíny. Prastarý sloup se znovu zachvěl, nyní mohutněji, děravý vesmír zaburácel a&#160;otřásl se, jako by se mi chtěl co nevidět zřítit na&#160;hlavu.</p>
			<p class="MLP-text">V&#160;kostele se rozpoutala vřava. Lidé, kteří tu ještě před chvílí nebyli, nyní běhali z&#160;kouta do&#160;kouta a&#160;zdálo se, že se na&#160;něco připravují. Stěny praštěly jako pod údery hamru, z&#160;oken se s&#160;řinčením sypalo sklo, z&#160;kleneb padala omítka a&#160;usazovala se na&#160;přilbách vojáků jako namodralý sníh. Na&#160;jedné helmě jsem zahlédl hvězdičku; narudle se tam blýskala jako předzvěst něčeho neblahého. Muž, na&#160;něhož spadla, měl na&#160;prsou vyšitý kalich. Přeběhl kolem, div že mě neporazil, a&#160;před oltářem se obrátil tváří do&#160;chrámu. Nato zamával jakousi lesklou holí… ne, zamával mečem. Ukázal jím na&#160;střední okno presbytáře. Odkudsi se vyřítil jiný a&#160;v&#160;jazyce, jemuž jsem pro ohlušující dunění nerozuměl, něco zavolal, možná nadávku, soudě podle zloby, jež se v&#160;tom tónu ozývala. Když to první muž slyšel, svěsil ruku s&#160;mečem a&#160;pomalu se rozhlédl, jako by něco zvažoval. Nato se ozvalo zřetelné „Sem!”, ale nepoznal jsem, odkud to přišlo. Ten s&#160;hvězdou a&#160;kalichem přeběhl k&#160;oknu před epištolní stranou kněžiště a&#160;ve&#160;stejném gestu jako předtím zvedl meč. Druhý vy­běhl ven z&#160;chrámu. Nějaká středověká hra? Škatulata, hejbejte se! <span>Dunění </span>zatím hrozivě bobtnalo a&#160;přicházelo nyní zvenku severní lodi. Náhle se za&#160;mými zády v&#160;levé části kostela s&#160;ohlušujícím lomozem rozletěla zeď.</p>
			<p class="MLP-text">Do&#160;chrámu se vevalil válečný vůz. Když se usadil oblak prachu, viděl jsem, že kolos je obitý železem a&#160;jednu stranu má zašpičatělou jako příď bitevní lodi. Trčelo z&#160;ní železné beranidlo ve&#160;tvaru zaťaté pěsti, větší než lidská hlava, nyní úplně bílé od&#160;omítky a&#160;kamenné drtě. Vůz před sebou tlačilo deset silných chlapů, neotesaných kolohnátů oděných do&#160;vyrudlých halen a&#160;přiléhavých kalhot z&#160;hrubé látky. Svírali v&#160;rukou kožená oka připevněná k&#160;oji a&#160;pomalu vozem otáčeli. Beranidlo zakryla korba a&#160;namísto něho se mužům nad hlavou černě zablýskla dlouhá hlaveň. Hákovnice, prapuška z&#160;patnáctého století, mnohem obludnější, než jak popisují historické prameny. Když stál vůz čelem k&#160;tomu z&#160;chrámových oken, pod nímž stál ozbrojenec s&#160;hvězdou, mocně zatáhli. Zbraň triumfálně prorazila kamenné okenní kružby, které se vysypaly ven jako kostky na&#160;hraní. Bylo zcela jasné, kam je hlaveň namířena: přímo na&#160;Vyšehrad.</p>
			<p class="MLP-text">Hák se zaklesl za&#160;poprsník, muž pod oknem něco houkl a&#160;nějaký chlapec, dítě asi desetileté, se mrštně vyšvihl na&#160;vůz, pro něco se shýbl a&#160;jako opice s&#160;tím vyběhl po&#160;hlavni až k&#160;jejímu ústí. Tam se kluk posadil do&#160;úzkého okna, zachytil tyč, kterou mu hodili, vymetl s&#160;ní hlaveň a&#160;upěchoval prach. V&#160;rukou se mu matně zaleskla olověná koule, velká jako pomeranč. Vzápětí zazvonila uvnitř zbraně. Ale to už dítě seskočilo z&#160;okna a&#160;jakýsi prostovlasý muž v&#160;zelené haleně, úzkých nohavicích a&#160;vysokých botách vystoupil na&#160;dřevěné kolo vozu a&#160;přiložil pochodeň k&#160;doutnáku. Rána byla ohlušující, kostelem to zapraštělo a&#160;na&#160;dlažbu se z&#160;prsou lodní klenby zřítilo pár cihel. Než vše zahalil mrak šedivého prachu, všiml jsem si, že kamennou stěnu pod hlavní hákovnice roztrhl zpětný náraz. Dělo nehybně stálo a&#160;čekalo na&#160;nové nabití, muži si nejistými zraky prohlíželi strop. Znásilněný kostel se vyděšeně chvěl v&#160;základech a&#160;přimykal se k&#160;svému sloupu. Přitiskl jsem si dlaně na&#160;uši a&#160;pevně jsem zavřel oči.</p>
			<p class="MLP-text">Když jsem je opět otevřel, stál přede mnou Prunslík a&#160;houpal v&#160;ruce maličkým notýskem v&#160;kožené vazbě a&#160;se zlatou ořízkou, zavěšeným na&#160;zlatém řetízku. Byl navlas stejný, jaký jsem zahlédl u&#160;Gmünda. Když viděl můj vyjevený výraz, schoval notes do&#160;kapsy kalhot; v&#160;tom kratičkém okamžiku jsem si všiml, že mu odtamtud kouká zdobená rukojeť tenké dýky, ihned ji však schoval pod sakem. Zlomil se v&#160;bocích jednou na&#160;levou a&#160;jednou na&#160;pravou stranu a&#160;koutkem úst stažených do&#160;grimasy ucedil: „Vida, jak se činí náš mladý doktor lithomorum! Spal jste namouvěru neklidně, pane kolego. Vaše chyba… A&#160;na&#160;zdraví!“</p>
			<p class="MLP-text">Mé kýchnutí způsobil ještě prach z&#160;rozbořeného zdiva, nyní však po&#160;něm nikde nebylo stopy. V&#160;kostele byl pořádek, sklo stálo v&#160;oknech hladké a&#160;netknuté a&#160;neporušené zdi byly vzorem stability.<span></span></p>
			<p class="MLP-text">„Vy jste to neslyšel?“ zeptal jsem se, ještě napůl omámený.</p>
			<p class="MLP-text">„Právě jste kýchl a&#160;předtím jste něco blábolil. Jsem velký fanda na&#160;sny, Vídeňák mě chytl v&#160;mládí a&#160;nikdy nepustil, to víte, ta moje výška, takže se nezlobte, že jsem si něco zapsal. Rozeberu vás jako rezavý budík, to budete mrkat, jak jste na&#160;tom bídně, každý mrká.“</p>
			<p class="MLP-text">Zvedl jsem se a&#160;oprašoval si kalhoty, které nebyly zaprášené. Podíval jsem se na&#160;hodinky: čtvrt na&#160;pět. Nejméně o&#160;půldruhé hodiny víc, než bych byl hádal.</p>
			<p class="MLP-text">„Gmünd tu není?“ zeptal jsem se. Prunslík mezitím poodešel do&#160;presbyteria, a&#160;tak jsem otázku musel nahlas zopakovat.</p>
			<p class="MLP-text">„Má práci,“ odpověděl. „Místo něj jsem tu já, taky byste mohl projevit špetku radosti.“ Začal dlouhými kroky odměřovat rozvor triumfálního oblouku. Vypadal přitom jako ošklivý, malý křivonohý pták, vodouš nebo jespák, ovšem nebýt těch do&#160;špičky vyčesaných vlasů, které z&#160;něj dělaly spíš chocholouše.</p>
			<p class="MLP-text">Nedalo mi to a&#160;optal jsem se: „Co to provádíte?“</p>
			<p class="MLP-text">„Chystáme tu s&#160;Matyášem změny, to budete koukat, například tohle mívalo docela jiný tvar, než to má dnes.“ </p>
			<p class="MLP-text">Zastavil se pod bohatě vyřezávanou novogotickou kazatelnou. „Chrám regotizoval Grueber, tohle je nádherný kousek, že?“ Patrně myslel kazatelnu, ale ukazoval na&#160;sebe. „Jenomže to nedotáhl do&#160;konce. Přijdou sem nové lavice, kopie těch z&#160;roku 1385, kdy kostel dokončili. Dostal tehdy střechu a&#160;byla to radost na&#160;pohled, vskutku velké a&#160;slavné svěcení. Škoda že jsem při tom nebyl, ale taky císař Karel chyběl, tak co. A&#160;Václav IV.? Nechal si o&#160;tom vyprávět na&#160;Točníku. I&#160;vy jste mi něco řekl, střípky z&#160;nočníků skládají historii a&#160;každý je nesmírně cenný.“ Doskákal ke&#160;mně po&#160;jedné noze, zamrkal a&#160;řekl: „Ale že je Róza kus, co říkáte?“</p>
			<p class="MLP-text">„Co ji sem pletete?“ ohradil jsem se. „Promiňte, ale pokud se mi tu snažíte něco naznačit, tak si to nechte.“</p>
			<p class="MLP-text">„Naznačit? Co si to o&#160;mně myslíte? Já vždycky všecko, jak mi krátkej zobák, krá, krá, jak se vám líbí má kravata?“</p>
			<p class="MLP-text">Odlepil jsem zrak od&#160;jeho vyšinutého výrazu a&#160;zahleděl se na&#160;křiklavou vázanku. Byla žlutá a&#160;v&#160;desítkách provedení se z&#160;ní na&#160;mě smál lev z&#160;jakéhosi animovaného filmu. Tázavě jsem zvedl obočí.</p>
			<p class="MLP-text">„Nestojím vám na&#160;vedení?“ zachechtal se Prunslík a&#160;začal kolem mě poskakovat; v&#160;modrém obleku a&#160;s&#160;rudou hlavou vypadal jako plynový plamínek. „Rychle si ho vytáhněte!“ </p>
			<p class="MLP-text">Pak zvážněl stejně rychle, jako se rozkřepčil, a&#160;ukázal na&#160;strop. „Vidíte ten svorník?“</p>
			<p class="MLP-text">Zvedl jsem zrak k&#160;závěrovému svorníku klenebních žeber. Byl na&#160;něm erb a&#160;v&#160;něm lev.</p>
			<p class="MLP-text">„Chudáček,“ řekl Prunslík. „Jak mu asi bylo, když na&#160;věži seděla ta pitomá cibule? Zatracený nadejmání potrápí i&#160;lítou šelmu, to si nemyslete. Ještě že sem pustili Gruebera.“</p>
			<p class="MLP-text">„Mluvíte o&#160;regotizaci kostela?“</p>
			<p class="MLP-text">„O&#160;čem jiném? Mám vás přivést, žádá si vás, žádné poroučení, kdepak on!“</p>
			<p class="MLP-text">„Mám za&#160;někým jít? Za&#160;Gmündem?“</p>
			<p class="MLP-text">„Věřte mi, že nebudete litovat. Vám to dnes nějak pomalu zapaluje, že? Ani já vám nejsem nic platný.“ Naklonil ke&#160;mně hlavu jako zapálenou sirku. „Nebo se mi to jenom zdá? Nejste zamilovaný? Chce s&#160;vámi mluvit, vždyť víte, jak na&#160;vás trpí. Myslím Gmünda, kdepak Rozetku, i&#160;když to byste letěl jako o&#160;závod, co? Rytíř vás má radši než mě, nechápu, čím jste si to zasloužil, ale to nakonec není důležité. Podívá se vám za&#160;nehty, proklepne si vás, buďto vám vynadá, anebo vyplatí zálohu, abyste nám v&#160;komoře s&#160;nožičkama nahoře.“</p>
			<p class="MLP-text">„Abych co? Buďte tak hodný a&#160;mluvte jasně. Rozumím tomu tak, že mám jít s&#160;vámi do&#160;hotelu.“</p>
			<p class="MLP-text">„Bravo!“</p>
			<p class="MLP-text">„Promiňte, ale to nepůjde. Nevím, jestli to víte, ale v&#160;noci se stala další vražda… vlastně chci říct, že došlo k&#160;dalšímu útoku, podobnému jako posledně. Tentokrát smrtelnému. A&#160;policie teprve zjišťuje totožnost oběti. Mohli by mě potřebovat. Domluvím se s&#160;panem Gmündem na&#160;jindy.“</p>
			<p class="MLP-text">„Typické, že policajti pátrají po&#160;tom, o&#160;čem si cvrlikají vrabci na&#160;střeše.“</p>
			<p class="MLP-text">„Vy něco víte? Povězte mi všechno, prosím vás.“</p>
			<p class="MLP-text">„Nic, co by stálo za&#160;řeč, netěšte se. Byl to jeden z&#160;těch, které měla policie hlídat. A&#160;neuhlídala&#160;– jako vždycky.“</p>
			<p class="MLP-text">„Barnabáš?“</p>
			<p class="MLP-text">„Taky si je pletete? Barnabáš, Řehoř&#160;– Řehoř, Barnabáš. Tohle byl myslím Řehoř, ale ruku bych za&#160;to nedal. Jeho žena žila v&#160;přesvědčení, že odjel na&#160;služební cestu. Když jí tajní ukázali polobotky, už si to nemyslela. Praštila sebou jak špalek.“</p>
			<p class="MLP-text">„Doufám, že jí to sdělili ohleduplně. Muselo to pro ni být strašné.“</p>
			<p class="MLP-text">„Lepší, než kdyby ho měla poznat podle těch chlupatejch hnátů, ne?“</p>
			<p class="MLP-text">„Máte svérázný smysl pro humor, pane Prunslíku.“</p>
			<p class="MLP-text">„Děkuji.“</p>
			<p class="MLP-text">„Povězte mi&#160;– nezmínila se policie o&#160;nějaké dlažební kostce? Nerozbil s&#160;ní někdo Barnabášovi okno?“</p>
			<p class="MLP-text">„Vida vida, vy jste učiněný Maigret, ale mluvíme přece o&#160;Řehořovi. Ovšem já se o&#160;takové pitomosti nezajímám, to byste měl vědět. Můžu vám však říct něco jiného. Našli jeřáb, kterým to ti lotříci, ti gauneři nestydatí, aby je čert spral a&#160;husa kopla.“</p>
			<p class="MLP-text">„Provedli? Kterým to provedli?“</p>
			<p class="MLP-text"><span>„Káru s&#160;vysokozdvižnou plošinou, takové to veliké pojízdné rameno, co občas vídáte po&#160;městě. Je to oranžová tatra, používají to při opravách pouličních lamp, dneska muzeální kousek. A&#160;víte, kde stála? V&#160;parku na&#160;Dobytčáku, na&#160;Karláku, jak se dneska říká. Nikdo si jí nevšímal, policajti si jistě mysleli, že přijely kombajny sklízet kaštany, až do&#160;chvíle, než jednomu došlo, že to vpředu ani vzadu nemá poznávačku.“</span></p>
			<p class="MLP-text">„Jak přišli na&#160;souvislost s&#160;vraždou?“</p>
			<p class="MLP-text">„Ale prosím vás, to ještě vůbec není jasné. Jenže to auto je tak podezřelé, že to člověku nedá, aby si nezačal dávat jedna a&#160;jedna dohromady. Představte si, že klíče od&#160;zapalování ležely na&#160;sedačce v&#160;kabině. Otisky prstů žádné, kdo by taky byl takový hňup?“</p>
			<p class="MLP-text">„Nikdo.“</p>
			<p class="MLP-text">„Nikdo,“ přikývl horlivě Prunslík a&#160;zamnul si ruce. „Jenže není právě tohle zatraceně podezřelé? Který řidič náklaďáku po&#160;sobě vyleští uchmatanou šaltpáku, volant, celou kabinu? Nebo že by to byl fajnovka, co šoféruje v&#160;rukavičkách a&#160;voní si auťák papundeklo­vým stromečkem?“</p>
			<p class="MLP-text">Vítězoslavně na&#160;mě cenil zažloutlé zoubky a&#160;já musel uznat, že má pravdu.</p>
			<p class="MLP-text">„Žádná espézetka,“ pokračoval, „a&#160;žádné výrobní číslo! Ani na&#160;motoru, ani na&#160;podvozku, ani na&#160;karoserii, nikde. Někdo to vyleptal kyselinou a&#160;přetřel hezky na&#160;oranžovo, jako zbytek auta. Ten náklaďák má oranžová i&#160;kola, ještě že jste to neviděl, vy citlivko. <span>Slyšel</span> jsem, že Praha byla v&#160;sedmdesátých imrvére rozkopaná a&#160;tyhle autíčka jezdily i&#160;po&#160;chodníku.“</p>
			<p class="MLP-text">„Nejsem z&#160;Prahy. Ale kdo jiný než šílenec mohl po&#160;sobě zamést stopy tak důkladně, že tím vzbudil pozornost?“</p>
			<p class="MLP-text">„Já bych taky řekl, že to byl cvok. Olejář není takový hlupák, na&#160;jakého vypadá&#160;– já vždycky tvrdil, že má v&#160;hlavě víc než to svinstvo, co se mu valí z&#160;uší&#160;– a&#160;tak mu tyhlety zametené stopy nestačily. Všiml si ještě něčeho.“</p>
			<p class="MLP-text">„A&#160;to?“</p>
			<p class="MLP-text">„Směru, v&#160;jakém vůz v&#160;parku stál. Nebylo to logické, postavit ho takhle naštorc přes trávník. Kdybyste protáhl osu od&#160;čelního skla, dostal byste se ke&#160;stožárům před Kongresovým centrem, kde jste ráno našli ty nohy. A&#160;víte, co je v&#160;samém prostředku té úsečky začínající na&#160;Karláku a&#160;končící před Vyšehradem?“</p>
			<p class="MLP-text">„To opravdu nevím.“</p>
			<p class="MLP-text">„Hádejte třikrát, ale nezapomínejte, že první slovo platí, druhý leze z&#160;gatí.“</p>
			<p class="MLP-text">„Prosím vás, nechte toho. Tak co je v&#160;té ose?“</p>
			<p class="MLP-text">„Svatý.“</p>
			<p class="MLP-text">„Svatý?“</p>
			<p class="MLP-text">„Apolinář.“</p>
			<p class="MLP-text">„To je… nanejvýš zajímavý postřeh. Ale k&#160;čemu je nám dobrý? Zajímalo by mě něco jiného: zda nevíte, kam policie ten jeřáb odtáhla. Taky bych si ho rád prohlédl, třeba něco objevím.“</p>
			<p class="MLP-text">„Vy můj hlupáčku, jdete s&#160;křížkem po&#160;funuse! Když se jeřáb nepodařilo dát do&#160;pohybu, rozhodli dopraváci, že bude zítra odtažen. Jenže ho nikdo nehlídal. Celí policajti&#160;– nechat si vyfouknout takový kolos. Olejář o&#160;tom nechce mluvit a&#160;vydal zákaz zmínit to před novináři. Takovou nepoctivost byste do&#160;něj neřekl, že ne?“</p>
			<p class="MLP-text">Zahihňal se, zašilhal na&#160;mě jedním modrým, krystalicky průzračným, krystalicky tvrdým okem a&#160;dodal: „Nebo řekl?“</p>
		</div>
</body>
</html>