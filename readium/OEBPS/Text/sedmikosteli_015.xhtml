<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>sedmikosteli-11</title>
		<link href="../Styles/sedmikoste_idstyles.css" rel="stylesheet" type="text/css"/>
	</head>
	<body id="sedmikosteli" xml:lang="cs-CZ">
		<div>
			<p id="toc_marker-9" class="MLP-uroven2-kapitola">IX</p>
			<p class="MLP-citat">Co o&#160;tom říci? Co říká kruté svědomí,<br/>ten přízrak na&#160;mé cestě?</p>
			<p class="MLP-dopis-podpis para-style-override-3">— W. Chamberlayne</p>
			<p class="MLP-text-bez1radku">Šeřík má nejkrásnější květy. Nebo druhé nejkrásnější&#160;– nic přece nepředčí růži. Anebo třetí nejkrásnější&#160;– mezi růžemi a&#160;šeříky jsou zajisté pivoňky. Hrozny šeříkových kvítků v&#160;čiré skleněné váze mě uvádějí v&#160;úžas, podobně jako růže rozbujelé hodinu před opadáním a&#160;pivoňky v&#160;ranních paprscích, pronikajících východním oknem. Když říkám šeřík, myslím tím šeřík před rokem čtyřicet pět; ve&#160;vůni mých šeříků není stopa po&#160;střelném prachu, po&#160;spálené naftě, po&#160;zpolitizovaných dějinách. Ale jak si je odmyslet? Ta urážka postihla i&#160;karafiáty, ozdoby významných mužů v&#160;šedých oblecích; neobejde se bez nich vítání na&#160;mezinárodním letišti ani ikebany v&#160;zasedacím sále. Květiny V.I.P. Když dojdou vázy, poslouží lahve. I&#160;červená růže je v&#160;ohrožení; snad je přestojí bez ztráty lístečku. Růžový záhon je jako středověká zahrada místem pro rozjímání. Vstupuji do&#160;něj. Odmýšlím dvacáté století.</p>
			<p class="MLP-text-bez1radku--12-0">Květiny ve&#160;vázách na&#160;hlavním oltáři ve&#160;Svatém Štěpánu byly bílé šeříky. Uvědomil jsem si to v&#160;den, kdy jsem šel do&#160;nemocnice za&#160;inženýrem Záhirem. Ani jsem se tomu už nedivil, hodil jsem to za&#160;hlavu. Mohly být umělé, mohli je přivézt z&#160;Holandska nebo z&#160;Brazílie. Avšak proč? Kvůli komu?</p>
			<p class="MLP-text">Záhir byl podsaditý rtuťovitý muž krátce po&#160;čtyřicítce, ani v&#160;pruhovaném pyžamu a&#160;světlemodrém županu nepostrádající eleganci a&#160;upravený vzhled. V&#160;nemocnici na&#160;Karlově náměstí si platil nadstandardní pokoj se sprchovým koutem, televizorem a&#160;terasou, odkud měl výhled na&#160;opadané stromy v&#160;areálovém parčíku a&#160;věž kostela svaté Kateřiny. Pokoj se topil v&#160;barvách, všudypřítomné kytice řezaných květin dávaly zapomenout na&#160;špitál. Nejvíc tu bylo žlutých a&#160;žlutočervených tulipánů, snad až nevkusně dokonalých svým nadměrným vzrůstem a&#160;velkými, navlas stejnými poháry květů. V&#160;tom puntičkářství, v&#160;té přešlechtěnosti bylo něco tupého; není snad tulipán květinou hlupáků? Pacient na&#160;ně ukázal a&#160;lhostejně prohodil, že neví, kdo mu je poslal. Měl snědou pleť, která s&#160;jasnými barvami květin mírně kontrastovala, seděl na&#160;lůžku opřený o&#160;kupu polštářů a&#160;loupal pomeranče. Před sebou na&#160;přikrývce měl tác, na&#160;němž se slupky vršily přes ovoce. Zahlédl jsem také hrozny, jablka a&#160;jakési nazelenalé plody s&#160;masitými ostny, mně neznámé. Záhir, s&#160;jehož ulepenou rukou jsem si nad tou úrodou právě potřásl, si mého zvědavého pohledu všiml a&#160;jednu ostnatou kouli mi nabídl. S&#160;díky jsem odmítl. Vyzval mě, abych se posadil. Rozhlédl jsem se po&#160;pokoji, ale na&#160;obou židlích, které tu měl, stály vázy, umělohmotné kelímky a&#160;dokonce i&#160;laboratorní odměrné válce s&#160;květinami. Všiml jsem si, že pod židlemi je vyrovnána řada plných lahví s&#160;rozličnými etiketami a&#160;pestrým obsahem. Nemaje kam si sednout, opřel jsem se o&#160;psací stůl, jenž k&#160;výbavě pokoje nepatřil; jak mi inženýr sdělil, kolegové mu jej přivezli z&#160;kanceláře.</p>
			<p class="MLP-text">„Ti si vás tam nějak považují,“ řekl jsem.</p>
			<p class="MLP-text">„Vědí, že bych bez něj byl jako bez nohy,“ ušklíbl se a&#160;poodhrnul pokrývku na&#160;pravé straně lůžka. Spatřil jsem nohu ovázanou od&#160;prstů až k&#160;lýtku, pod obinadlem vyboulenou polštářkovým obvazem.<span></span></p>
			<p class="MLP-text">„Jak se to hojí?“</p>
			<p class="MLP-text">„Mně se všecko hojí rychle,“ zahlaholil s&#160;přehnanou bodrostí a&#160;nacpal si do&#160;úst hrozen. Měl nehezký zlozvyk mluvit s&#160;plnou pusou. „To víte, s&#160;takovým přísunem vitamínů… Nosí mi to sem ženské; ovoce i&#160;ty likéry. Kytky ne. Bůhví od&#160;koho jsou. Možná od&#160;tajné ctitelky.“</p>
			<p class="MLP-text">„To ji musí stát pěkné peníze,“ poznamenal jsem a&#160;přejel pohledem jeho rajskou zahradu.</p>
			<p class="MLP-text">„Jenže se tu ještě neukázala,“ posteskl si. „Upřímně řečeno, taková návštěva by mě dovedla povzbudit. Ještě že za&#160;mnou chodí ty ostatní. Vidíte ten klíč ve&#160;dveřích? Můžu se tu zamknout.“</p>
			<p class="MLP-text">Jeho vychloubání se mi nelíbilo; co mi je do&#160;jeho soukromí? S&#160;nechutí jsem si prohlédl jeho naježený knír, připomínající kočičí vousky. Vůbec celá hlava jako by patřila nevelkému, ale pěkně vypráskanému kocourovi. Nesouhlas na&#160;mně musel být znát, protože na&#160;mě zamrkal a&#160;řekl:</p>
			<p class="MLP-text">„Teď vypadáte jako vymačkaný citron. Ale máte pravdu, někdy to člověka unavuje, zvlášť když je po&#160;úrazu. Natržená patní šlacha ukrutně bolí, i&#160;když nepohybujete ničím jiným než pánví. A&#160;ty žebra… Prý to ještě není nic proti tomu, co zakusím, až mi odejmou prášky a&#160;podstoupím rehabilitaci.“</p>
			<p class="MLP-text">„Ale už trochu chodíte, ne?“ řekl jsem a&#160;ukázal na&#160;francouzské hole opřené o&#160;zeď.</p>
			<p class="MLP-text">„Kam musím, tam dopajdám i&#160;po&#160;jedné, ale jinak je to bída. Odebrali mi potrhané žíly, sešili šlachu a&#160;lýtkový sval. Dělali to nadvakrát, takovou jsem tam měl paseku. Nejhorší je, že šlacha za&#160;těch pár neděl zakrní a&#160;pak se musí půl roku rozhýbávat. V&#160;prosinci jsem měl jet na&#160;sympozium evropských architektů do&#160;Lublaně. Ale já tam pojedu i&#160;tak, nemyslete si.“</p>
			<p class="MLP-text">„Přeju vám to. Koneckonců jste nedopadl tak hrozně, mohlo to být horší. Víte, co se mohlo stát? Rozhoupaný zvon má obrovskou sílu, ostatně se to už kdysi potvrdilo.“ </p>
			<p class="MLP-text">Zde jsem se zarazil. Pověst o&#160;svatoštěpánském Lochmarovi se sem nehodila.</p>
			<p class="MLP-text">„Vím, co chcete říct,“ zvedl ruce a&#160;začal brebentit tak rychle, že jsem stěží rozuměl, „jsem vám ukrutně vděčný, doktoři říkali, že ještě pár vteřin a&#160;šlacha se mohla přervat, kulhal bych nadosmrti, moc, moc vám děkuju, pane Švachu… No a&#160;proto jsem chtěl, <span>abyste</span> mě navštívil. Byli tu z&#160;kriminálky a&#160;přišel i&#160;policejní náčelník, plukovník Olejář osobně, poslechnout si oběť zločinu. Ptal jsem se na&#160;vás a&#160;on mi v&#160;hrubých obrysech naznačil, jak se to s&#160;vámi má nějaký politický škraloup, co? Ale kdo z&#160;nás si v&#160;životě nezaflirtoval s&#160;pány nahoře? Státní zakázečka sem, kšeft nebo dva tam. Ani já nejsem žádné lilium. Počkejte, nic neříkejte, vy jste výjimka, mně je to jasné. Ale k&#160;věci. Prý si vás teď najal ten podivín Gmünd, dokonce ve&#160;spolupráci s&#160;kriminálkou, která, jestli to odhaduju správně, na&#160;něj nasadila někoho ze svých lidí, aby ho hlídal. Gmünd vás potřebuje jen občas. Nevím, na&#160;kolik si u&#160;něj přijdete, ale nabídl bych vám ještě jeden plat, neříkejte, že by se vám nehodil. Aspoň byste si koupil nový kabát.“</p>
			<p class="MLP-text">Pohlédl jsem na&#160;zmačkaný pršiplášť od&#160;inženýrky Pendelmanové, přehozený přes opěradlo židle, a&#160;při té příležitosti jsem si vzpomněl na&#160;její nešťastný osud a&#160;můj podíl na&#160;něm. </p>
			<p class="MLP-text">„Pokud tomu správně rozumím,“ řekl jsem, „chcete si mě najmout jako tělesného strážce&#160;– něco v&#160;tom smyslu. Pak vás musím ujistit, že mi podobný úkol svěřili u&#160;policie a&#160;strašlivě jsem při něm zklamal. Na&#160;takovou práci se nehodím.“</p>
			<p class="MLP-text">Pokrčil rameny a&#160;řekl, že o&#160;Pendelmanové ví. „Mezi mým napadením a&#160;vaším nešťastným případem by se dalo najít ledacos podobného&#160;– to by vás nelákalo? Třeba vám to helfne u&#160;Olejáře. Všichni přece vědí, že to nebyla sebevražda.“</p>
			<p class="MLP-text">Nevěřil jsem svým uším. „Olejář vám něco řekl?“</p>
			<p class="MLP-text">„Musel, protože mám nárok na&#160;policejní ochranu. Jenže já ji odmítl, mnohem radši bych si najal vás. Už jednou jste mi zachránil krk, a&#160;já, cikánka stará pověrčivá, si ho rád nechám zachránit zas.“</p>
			<p class="MLP-text">„Obáváte se tedy, že se útok bude opakovat.“</p>
			<p class="MLP-text">„Jistěže bude. Olejář mi prozradil, že té bábě Pendelmanové nejdřív vyhrožovali; proto jste ji měli hlídat. No a&#160;mě to postihlo taky, jenže já to nebral vážně&#160;– až do&#160;chvíle, než mě drapli.“</p>
			<p class="MLP-text">„A&#160;jak vám vyhrožovali? Taky dlažební kostkou?“ Sakra. Ale už to bylo venku, nejradši bych si nafackoval. Žádný detektiv ze mě nikdy nebude; vždycky prozradím víc, než se dozvím.</p>
			<p class="MLP-text">„Dlažební kostkou? Tak takhle to bylo? Rozbili jí okno?“ Tvářil se vychytrale, evidentně spokojený, kolik toho ze mě vytáhl.</p>
			<p class="MLP-text">„Ano. Pochopte, chci vědět, jestli vám vyhrožovali stejně.“</p>
			<p class="MLP-text">„Jinak. Asi před měsícem jsem dostal dopis, týden nato druhý. Oba jsou u&#160;Olejáře ve&#160;stole.“</p>
			<p class="MLP-text">„Plukovník tedy věděl, že jste v&#160;nebezpečí?“</p>
			<p class="MLP-text">„Nevěděl, vzkázal jsem ženě až odtud, ať mu je předá. Teď si láme hlavu nad tím, jestli je mezi mnou a&#160;Pendelmanovou nějaká spojitost.“</p>
			<p class="MLP-text">„Co bylo v&#160;těch dopisech?“</p>
			<p class="MLP-text">„Řeknu vám to, pokud dohlídnete na&#160;moji bezpečnost.“</p>
			<p class="MLP-text">„Chcete smlouvat?“</p>
			<p class="MLP-text">„Chraňbůh, vždyť jsem vám tak zavázaný. Ale přece jen chci vědět, na&#160;čem jsem, chápete? Kdo měl to štěstí a&#160;vyvázl z&#160;nebezpečí smrti, není propříště chráněný o&#160;nic víc než jiní. Potřebuju se pojistit.“</p>
			<p class="MLP-text">„Tak dobrá. Až mě budete potřebovat, zavolejte. Ale přednost má Gmünd.“</p>
			<p class="MLP-text">„Budu to respektovat. Takže k&#160;těm dopisům. Zvláštní byly tím, že je jejich autor nenapsal, ale nakreslil. Čáry vedené neumělou rukou, napohled pitomé čmáranice. Ale je v&#160;nich něco zlého, musí tam být. Proč bych je jinak hned nevyhodil?“</p>
			<p class="MLP-text">„Jak jste z&#160;nich poznal, že vám někdo vyhrožuje?“</p>
			<p class="MLP-text">„Na&#160;jednom obrázku jsem byl já. Z&#160;klubka zbytečných čar vykukovala moje kudrnatá palice, orámovaná nějakým oknem, možná okýnkem auta. Bezpečně jsem se poznal.“</p>
			<p class="MLP-text">„Nemohl si z&#160;vás někdo vystřelit? Vaše děti?“</p>
			<p class="MLP-text">„To je možné. Ale kdybyste ty lístky viděl, muselo by vás napadnout, že se někdo záměrně snažil kreslit jako dítě. Jako stavební inženýr se v&#160;tom vyznám. Ten obrázek bych namaloval zhruba stejně, kdybych si vzal tužku do&#160;levé ruky, ač jsem pravák, a&#160;držel ji jako vařečku, když se míchá těsto. Zkusil jsem si to.“</p>
			<p class="MLP-text">„Co bylo na&#160;druhém obrázku?“</p>
			<p class="MLP-text">„Domky. Divné ošklivé domečky, které neměly střechu. A&#160;vedle toho řada lidí, asi pět nebo šest, možná víc.“</p>
			<p class="MLP-text">„Domky bez střechy? Proč?“</p>
			<p class="MLP-text">„Nečekám od&#160;vás, že mi to vyluštíte. Ať si láme hlavu kriminálka. Plukovník vám ty obrázky stejně neukáže. Pověřil vyšetřováním jednoho ze svých lidí, takového protivného chlapa v&#160;kožené bundě, prý opravdové eso. Mně ten kluk připadal jako arogantní náfuka.“</p>
			<p class="MLP-text">„Nejmenoval se Junek?“</p>
			<p class="MLP-text">„Už nevím, ale je to možné. Takže ho znáte. Jestli je to on, dal bych si na&#160;něj pozor. Ten má za&#160;lubem víc, než by jako policajt měl mít.“</p>
			<p class="MLP-text">„Dá se říct, že se s&#160;ním trochu přátelím,“ podotkl jsem, ale přesvědčivě to neznělo.</p>
			<p class="MLP-text">Věnoval mi pochybovačný pohled a&#160;poznamenal, že být mnou, rozhodně by Junkovi zbytečně nekřížil cestu.</p>
			<p class="MLP-text"><span>Chvíli jsem dumal nad jeho slovy. Olejář musí být zoufalý, když se kromě schopného Junka rozhodl v&#160;pátrání angažovat i&#160;takového outsidera, jako jsem já. Navlékl to jako spolupráci s&#160;Gmündem, ale tuší, že bych mohl pomoci i&#160;jemu. Nakonec si mě pojistil tím, že mě dal do&#160;tandemu s&#160;Rozetou; možná jí uložil sledovat stopu, o&#160;jaké já nemám tušení. I&#160;to, že jsem právě dostal od&#160;Záhira práci, může být jeho iniciativa, ovšem já se mám domnívat, že inženýr jedná za&#160;jeho zády. Ty kreslené anonymy plukovník rozhodně nebere na&#160;lehkou váhu.</span></p>
			<p class="MLP-text">Nebo v&#160;tom vidím víc, než tam je?</p>
			<p class="MLP-text">„Mezi poštovní výhrůžky a&#160;vaše přepadení dává policie souvislost. Jak se to vlastně stalo?“</p>
			<p class="MLP-text">„Nevím toho o&#160;moc víc než vy. Toho dne brzy ráno mě probudil telefon, byl to ředitel naší firmy&#160;– aspoň se tak představil. Hlas měl trochu změněný, to je pravda, takový nakřáplý, ale jinak to byl mně dobře známý hlas; zakalení jsem přičítal nachlazení nebo pořádné opici. Mám okamžitě přijet, nařídil mi, v&#160;projektu nového sídliště, který jsme právě dodělali, je vážná chyba. Ne, řekl to jinak&#160;– řekl ‚ostudná‘. Anebo ‚osudná‘, nebylo mu rozumět. Oblékl jsem se a&#160;vyšel před dům. Ke&#160;garáži musím přejít přední zahradu. A&#160;jen otevřu vrata, někdo mi přehodí přes hlavu jutový pytel a&#160;už se vezu. Něco jsem musel vdechnout, když jsem otevřel pusu a&#160;chtěl řvát o&#160;pomoc. Smrděl tam líh, to jsem si ještě stačil uvědomit a&#160;pak jsem odpadl. Ti gauneři to něčím napustili.“</p>
			<p class="MLP-text">„Byla ještě tma?“</p>
			<p class="MLP-text">„Zrovna se rozednívalo.“</p>
			<p class="MLP-text">„Nikoho jste nezahlédl?“</p>
			<p class="MLP-text">„Ne.“</p>
			<p class="MLP-text">„Kdy jste přišel k&#160;sobě?“</p>
			<p class="MLP-text"><span>„Až ve&#160;věži, i&#160;když to jsem ještě nevěděl, kam mě zatáhli. Pořád jsem měl přes obličej tu kuklu. Probudila mě strašlivá bolest v&#160;noze. Nejdřív mi ji probodli, ale mnohem horší bylo, když mi mezi šlachou a&#160;kostí provlékli provaz. Znova jsem ztratil vědomí, nedalo se to snést. Pamatuju se až na&#160;to, jak mě někdo rozhoupává. A&#160;na&#160;rány, které jsem bral o&#160;zeď. Pytel na&#160;hlavě jsem už neměl, ruce byly volné, ale moc platné mi to nebylo. Kryl jsem si dlaněmi obličej a&#160;hlavu a&#160;loučil se se životem, sám jsem si zvonil umíráček. Ztratil jsem vědomí, znova ho nabyl a&#160;pak to přestalo. Najednou jsem byl ve&#160;zvonici sám, lítal jsem sem a&#160;tam a&#160;bylo děsivé ticho. Údery zvonu jsem vůbec nevnímal, už jsem byl dočista hluchý. Potom mě někdo zachytil&#160;– rozkoukám se a&#160;vidím anděla spásy; přede mnou stojíte vy, šermujete rukama a&#160;něco povídáte. Ale to už na&#160;mě zase jdou mrákoty.“</span></p>
			<p class="MLP-text">„Chtěli vás zabít, co myslíte?“</p>
			<p class="MLP-text">„Co byste řekl vy?“</p>
			<p class="MLP-text">„Spíš to vypadá na&#160;varování. Poslední varování.“</p>
			<p class="MLP-text">„Souhlasím. Způsobili mi otřes mozku a&#160;otloukli žebra, ale kdyby mě opravdu chtěli oddělat, stihli by to desetkrát, času měli dost.“</p>
			<p class="MLP-text">„Jaký mohli mít k&#160;takovému varování motiv? Co jim na&#160;vás vadí?“</p>
			<p class="MLP-text">„To bylo první, na&#160;co se ptali Olejář s&#160;Junkem. Abych byl upřímný, nemám ponětí. Závist? Msta bývalých majitelů naší vily? Dům jsme na&#160;nich vysoudili při restitucích a&#160;rozešli se s&#160;nimi ve&#160;zlém. Junek si na&#160;ně chce posvítit, ale mně to připadá přitažené za&#160;vlasy.“</p>
			<p class="MLP-text">„Padl jste do&#160;léčky a&#160;nebylo těžké vás tam dostat. Únosci dobře věděli, jak vám záleží na&#160;vaší práci. Znají vás.“</p>
			<p class="MLP-text">„Ano, to říkal plukovník taky. Napadlo ho, že by v&#160;tom mohla mít prsty konkurenční projektová firma.“</p>
			<p class="MLP-text">„A&#160;je taková firma?“</p>
			<p class="MLP-text">„Vy jste dobrý. Takových firem je aspoň třicet, a&#160;to počítám jenom Prahu a&#160;jenom ty středně velké. Běžná konkurence. Kdyby tu nebyly zákony, nejspíš bychom se navzájem povraždili. Ale komu by se chtělo nadosmrti bručet v&#160;base? To si každý rozmyslí.“</p>
			<p class="MLP-text">„A&#160;přece&#160;– nepřipravili jste někoho o&#160;vyjednanou zakázku?“</p>
			<p class="MLP-text">„A&#160;zas nejste první, kdo se ptá, a&#160;i&#160;vás musím zklamat. Nepřipravili. Aspoň v&#160;posledním roce ne. Dělali jsme na&#160;projektu toho sídliště, s&#160;námi se na&#160;tom podíleli jiní. Na&#160;takhle silný podnik by si nikdo netroufl.“</p>
			<p class="MLP-text">„A&#160;co zaměstnanci od&#160;vás? Jak s&#160;nimi vycházíte?“</p>
			<p class="MLP-text">„Se všemi dobře, já to s&#160;lidmi umím. Dám vám svůj recept: chvalte a&#160;lichoťte. Nikdo vám neodolá.“</p>
			<p class="MLP-text">„Mluvil jste o&#160;svých přítelkyních. Není některá vdaná?“</p>
			<p class="MLP-text">Bylo vidět, že ho to zaujalo. „Chápu, kam míříte,“ řekl. „Vdané jsou skoro všechny. Vidíte, tohle vaše kolegy z&#160;kriminálky nenapadlo. Ale na&#160;druhou stranu přišli s&#160;něčím, co nenapadlo vás. Nevíte totiž všechno. Jsou ještě dva lidé, kteří dostávají podobné dopisy jako já.“<span></span></p>
			<p class="MLP-text">„Kdo to je?“</p>
			<p class="MLP-text">„To kdybych věděl. Ale když tu byli Junek s&#160;Olejářem, bavili se o&#160;nich. Říkali, že když mě ti únosci tak zřídili, musejí tamti dostat policejní ochranku.“</p>
			<p class="MLP-text">„Ale proč mi to Olejář zatajil?“</p>
			<p class="MLP-text">„Asi vám nedůvěřuje. V&#160;souvislosti s&#160;tím mluvil o&#160;Bělské, té udělané holce. Její zadek je ozdobou policejního sboru. Jednou se na&#160;mě přišla podívat, ale já ještě nebyl ve&#160;formě. Škoda. Ona o&#160;tom určitě něco ví, já vám víc neřeknu.“</p>
			<p class="MLP-text">Záhir obdivuhodně křepce vyskočil z&#160;postele, natáhl se pro berle a&#160;přešel ke&#160;stolu. Ukázal na&#160;jednu z&#160;lahví a&#160;vyzval mě, abych ji otevřel a&#160;připil si s&#160;ním na&#160;spolupráci. Nalil do&#160;umělohmotných kelímků, byla to brandy. Dostala mě do&#160;nepřirozené nálady, po&#160;níž vždy přijde zlom. Vykládal jsem Záhirovi o&#160;svých nedokončených studiích a&#160;vyslechl příběh jeho kariéry úspěšného projektanta. Pak znovu zavedl řeč na&#160;Rozetu, chtěl se o&#160;ní dovědět co možná nejvíc, jeho záměry byly jasné. Silně mě to popudilo, snad proto, že jsem o&#160;ní uvažoval úplně jinak. Já se o&#160;ní nic dozvědět nechtěl&#160;– neměl jsem na&#160;to právo. Druhý pohárek jsem odložil nedopitý. Záhir si to vysvětlil špatně. S&#160;úsměvem řekl, že jestli mám s&#160;Rozetou nějaké úmysly, stačí naznačit a&#160;on mi do&#160;zelí nepoleze. Tím mě dopálil ještě víc. Jaké úmysly, prosím vás, obořil jsem se na&#160;něj. Hodil jsem na&#160;sebe kabát a&#160;na&#160;cestě ke&#160;dveřím řekl, ať zavolá, až mě bude potřebovat. Záhir mě chtěl ještě zdržet, ale vtom se otevřely dveře a&#160;vstoupila jakási žena, krasavice trochu primitivního vzezření. Husté zrzavé vlasy, široká ústa, postava, která kaskádovitě přetékala sebe samu jako barokní fontána. Div mě neporazila. Jakmile spatřila Záhira, vrhla se mu kolem krku. Banány, které mu nesla, upadly na&#160;zem. Došlo mi, že to není jeho žena, a&#160;kvapil jsem ze dveří. Než za&#160;mnou zapadly, slyšel jsem jejich smích. Chtěl jsem zastrčit ruce do&#160;kapes a&#160;zjistil jsem, že mi kapsy plandají podél boků. Kabát byl navlečen naruby.</p>
			<p class="MLP-text-bez1radku--12-0">V&#160;dalších dnech můj telefon mlčel, neozval se Gmünd ani Záhir, nezavolal ani Olejář. V&#160;jednom kuse pršelo, kvůli zatažené obloze se v&#160;oknech protějšího bloku od&#160;rána do&#160;večera svítilo. V&#160;kostele jsem nastydl, a&#160;tak jsem ležel ve&#160;svém pokoji na&#160;Proseku a&#160;nevycházel ven. Pálilo mě v&#160;krku, teklo mi z&#160;nosu a&#160;hučelo v&#160;uších. Četl jsem si u&#160;rozsvícené lampy. Zkoušel jsem se ponořit do&#160;Pekařových studií o&#160;husitském hnutí, vyhledal jsem si kapitolu o&#160;řádění Želivského na&#160;Novém Městě. Po&#160;zádech mi přebíhal mráz a&#160;já nevěděl, zda je to četbou či horečkou.</p>
			<p class="MLP-text">Listopadový déšť neustával, bez deštníku se nedalo doběhnout ani do&#160;samoobsluhy, natož vyjít si do&#160;Ďáblického háje. Deštník jsem neměl. Můj mackintosh filmového detektiva zklamal, promokavý byl až hrůza.</p>
			<p class="MLP-text">Zkoušel jsem pečlivěji se starat o&#160;své exotické květiny, ale žily si svým životem a&#160;kromě pravidelného zalévání mě nepotřebovaly. Jen vinné révě ze stráně nad Botičem se nevedlo tak jako dřív. V&#160;posledních dnech výhonek zežloutl, jeho stonek se pustil špejlí, kolem nichž se tak dlouho ovíjel, a&#160;ležel v&#160;hlíně jako mrtvolka novorozeněte. Listy se kroutily a&#160;vyvstaly na&#160;nich bílé skvrny. Udělal jsem nad rostlinou kříž, ale nechtěl jsem ji vyhodit, dokud úplně neuvadne.</p>
			<p class="MLP-text">Paní Frýdová začala být nesvá, že jsem už několik dní nevytáhl paty. Asi si všimla, jak jsem předrážděný, a&#160;dozajista jí neušel můj obličej člověka, který je schopen usnout až před rozedněním a&#160;z&#160;neklidného spánku se probírá kolem poledne. Ke&#160;konci týdne, bylo to v&#160;pátek, kdy jsem nebyl schopen vstát z&#160;postele a&#160;jen jsem upíral nevyspalé oči na&#160;bílý strop, vstoupila do&#160;mého pokoje s&#160;náručí plnou knih a&#160;prohlásila, že mi vybrala ze svých nejoblíbenějších a&#160;že možná vytlouká klín klínem, ale že to někdy pomáhá. Knihy s&#160;žuchnutím dopadly na&#160;stůl a&#160;paní Frýdová za&#160;sebou zavřela dveře.</p>
			<p class="MLP-text">Přinutil jsem se v&#160;posteli aspoň nadzvednout a&#160;natáhnout ruku po&#160;svazku, který byl nejvýš. Horace Walpole: <span class="MLP-znak-kurziva-11b">Otrantský zámek</span>. Usmál jsem se a&#160;nezávazně knihu otevřel v&#160;polovině. Za&#160;okamžik jsem se vrátil na&#160;začátek a&#160;začetl se. To bylo ráno. Najednou zaklepala bytná na&#160;dveře, nesla mi večeři. Byl večer. V&#160;pokoji od&#160;rána svítila lampa, nevnímal jsem čas. Za&#160;oknem teď byla tma, budík ukazoval tři čtvrtě na&#160;osm. Knihu jsem měl přečtenou. Najedl jsem se a&#160;zvědavě sáhl po&#160;ostatních svazcích. Clara Reevová: <span class="MLP-znak-kurziva-11b">Starý anglický baron</span>. Ann Radcliffová: <span class="MLP-znak-kurziva-11b">Záhady Udolpha</span>. Edgar Allan Poe: <span class="MLP-znak-kurziva-11b">Anděl pitvornosti</span>. E. T. A. Hoffman: <span class="MLP-znak-kurziva-11b">Pískař</span>. Joseph von Eichendorff: <span class="MLP-znak-kurziva-11b">Šálení podzimu</span>. A&#160;byly tam další.</p>
			<p class="MLP-text">Ty knihy mě vyléčily. Přeháněl bych, kdybych řekl, že v&#160;neděli jsem se cítil jako rybička, ale latimérie je koneckonců taky ryba, a&#160;zhruba tak jsem si připadal. Vytloukání klínu klínem zabralo a&#160;nemínil jsem v&#160;něm přestat. Oblékl jsem se a&#160;dojel na&#160;Nové Město, po&#160;němž se mi během nemoci stýskalo. Na&#160;Karlově náměstí jsem zašel do&#160;Černého pivovaru, nevlídné hospody, kde jsem se občas zastavil na&#160;oběd. U&#160;výčepu jsem si objednal grog. Vybral jsem si nejčistší umakartový pultík a&#160;zamířil k&#160;němu, stál u&#160;něj starý muž nad talířem polévky. Když jsem usrkl z&#160;horkého nápoje a&#160;mimovolně zvedl zrak, zjistil jsem, že se dívám do&#160;tváře profesoru Netřeskovi.</p>
			<p class="MLP-text">Usmíval se, zvědavý, jestli ho poznám. Přátelsky jsme se pozdravili, já jeho vřeleji, neboť jsem toužil po&#160;společnosti a&#160;lepší jsem si v&#160;tu chvíli nemohl přát. Přišlo mi však divné, že je tu v&#160;neděli o&#160;poledni sám, a&#160;zeptal jsem se na&#160;jeho ženu. Rozesmál se a&#160;řekl, že jsem stále stejný jako na&#160;boleslavském gymnáziu. Pak mi s&#160;napůl omluvným, napůl ironickým úsměvem vysvětlil, že je otcem pětiměsíční dcery, a&#160;když už nemůže ten kravál doma vydržet, uteče do&#160;hospody. Starý pán v&#160;rozpacích. Jeho žena je vegetariánka, pokračoval, a&#160;nevadí jí, když se on, nenapravitelný milovník české kuchyně, jde najíst ven.</p>
			<p class="MLP-text">Prohlížel jsem si jeho tvář a&#160;hledal známky sešlosti. Žádné jsem nenašel, nevypadal o&#160;moc starší, než když jsem ho viděl naposled. Očka za&#160;silnými brýlemi byla živá, tváře zdravě zardělé, křivé vystouplé zuby zažloutlé od&#160;tabáku&#160;– nesporná známka pravosti. Jako kdyby mi četl myšlenky, začal mě ujišťovat, že se mu manželství vydařilo a&#160;též jeho paní je spokojená. Věděla, koho si bere. Kdo byl do&#160;stáří starým mládencem, těžko mění své zvyky. Lidé je pokládají za&#160;vnučku s&#160;dědečkem, jeho dceru mají za&#160;pravnučku. Když mi to říkal, znovu se rozesmál. Pozval mě k&#160;sobě, prý ať se přesvědčím, že to může klapat i&#160;v&#160;tak podivínských domácnostech, jako je jeho. Nenechal jsem se pobízet.</p>
			<p class="MLP-text">Zavedl mě do&#160;nenápadného činžovního domu ve&#160;Václavské ulici. Vyjeli jsme výtahem do&#160;třetího patra. Dvoupokojový byt byl situován sice do&#160;dvora, ale na&#160;jihovýchod, čehož si Netřesk cenil.</p>
			<p class="MLP-text">Setkání s&#160;paní Netřeskovou bylo trapné. Z&#160;předsíně jsme vstoupili do&#160;kuchyně s&#160;květovanými záclonkami ve&#160;spodní části oken. Netřesk očekával, že ji zastihne tady, a&#160;když nebyla ani ve&#160;vedlejším obýváku, zavolal na&#160;ni. Ozvala se z&#160;ložnice. Pokynul mi, abych šel dál. Přiložil si prst na&#160;rty, na&#160;znamení, že malá spí.</p>
			<p class="MLP-text">V&#160;ložnici byly zatažené závěsy a&#160;starého profesora zradily slabé oči. Nemluvně nespalo. Paní Netřesková seděla ve&#160;starodávném ušáku vedle rozestlané postele, držela dítě v&#160;náruči a&#160;kojila ho. Podle výrazu v&#160;tváři právě vedla vnitřní svár sama se sebou, zda má manžela požádat o&#160;strpení, nebo dítě narychlo odložit. Spokojeně sálo. Ten výjev byl překrásný, a&#160;já jsem ho neměl vidět. Nejistě se na&#160;mě usmála a&#160;řekla, že ruku mi podá za&#160;chvilku. Tvářil jsem se jakoby nic.</p>
			<p class="MLP-text">Netřesk byl vyveden z&#160;míry ještě víc než my. Vyzval mě, abych se posadil a&#160;dělal ženě společnost, on zatím uvaří v&#160;kuchyni kávu, a&#160;nechal mě tam, ať si poradím, jak umím. Měl jsem sto chutí jít za&#160;ním a&#160;ponechat matku a&#160;dítě jejich intimitě, ale to by zas vypadalo jako útěk. Sedl jsem si na&#160;okraj postele.</p>
			<p class="MLP-text">Rozhostilo se ticho, bylo slyšet jen zvuky vydávané ústy nemluvněte. Byl jsem rád, že je v&#160;pokoji šero. Planuly mi tváře a&#160;bylo mi paní Netřeskové líto, že ji muž uvedl do&#160;takové situace. Koutkem oka jsem se po&#160;ní podíval, ale povzbudivě se usmívala na&#160;dítě, jako bych v&#160;pokoji vůbec nebyl. To mi dodalo odvahu k&#160;hovoru. Řekl jsem, že si ji pamatuji ještě jako studentku. Odpověděla, že je to možné, ale ona si mě nepamatuje, vždycky se dívala jenom po&#160;starších chlapcích, drobotina ji nezajímala. Ihned si uvědomila, jak směšně ta odpověď zní, vezme-li se v&#160;úvahu věk jejího muže, a&#160;znovu upadla do&#160;rozpaků. Abych to zamluvil, začal jsem se vyptávat na&#160;profesory, kteří ji učili, a&#160;vzpomínal na&#160;ty své. Navrhla, abychom si jako spolužáci tykali: ona je Lucie. Představil jsem se celým jménem a&#160;sám sebe udivil samozřejmostí, s&#160;jakou jsem je vyslovil. Připojil jsem za&#160;to němý dík Rozetě.</p>
			<p class="MLP-text">Párkrát jsem sklouzl pohledem k&#160;Luciiným ňadrům, která v&#160;potemnělém pokoji svítila jako dvě kulaté lampy a&#160;přitahovala zrak téměř násilím. Překvapilo mě, že nejsou zvlášť velká, ale jejich těžkost prozrazovala, v&#160;jakém se nacházejí období. Bělostnou kůží prosvítaly namodralé věnečky žil. Odtáhla dítěti hlavu od&#160;pravého prsu a&#160;přiložila ji k&#160;levému.</p>
			<p class="MLP-text">Tam, kde dítě doposud sálo, se udělala bílá kapička, zvětšila se a&#160;zakulatila, ale nestekla. V&#160;kuchyni zapískala konvice, ozval se cinkot šálků. Dítě na&#160;okamžik přestalo pít, jako by se zaposlouchalo. Než se znovu přisálo, zvedlo baculatou ručku a&#160;uchopilo volnou bradavku. Kapička mléka mu skanula mezi prsty.</p>
			<p class="MLP-text">Objevila se nová kapka. Odtrhl jsem od&#160;ní zrak, zvedl oči a&#160;lekl se pohledu Lucie Netřeskové. Hleděla na&#160;mě plná slitování, její oči věděly přesně, jak vyprahlá jsou má ústa a&#160;krk. A&#160;udělala něco nečekaného. Opatrně si dítě posunula k&#160;pravému boku, aniž ze mě spustila zrak. Udělala mi místo u&#160;svého těla. Jak jsem to mohl dopustit? Ale tehdy jsem se jako v&#160;transu svezl z&#160;postele na&#160;huňatý koberec a&#160;po&#160;kolenou se dovlekl k&#160;matce. Opřel jsem se jí dlaněmi o&#160;stehna a&#160;ucítil její ruku ve&#160;vlasech. Neuvěřitelné se stalo skutečností: pohladila mě krásná žena. Její obraz se mi chvěl před očima, jasně jsem neviděl nic než ten smetanový korálek uprostřed tmavého kroužku. Teplá dlaň mi konejšivě tiskla krk a&#160;jemně přitahovala hlavu k&#160;měkkému tělu. Na&#160;ničem nezáleží, jenom na&#160;téhle chvíli, říkal hlas tichého pokoje. Udělej, co musíš, nebudeš toho litovat. Ale zaváhal jsem. Pomalým pohybem jsem otočil hlavu k&#160;nemluvněti, ucítil na&#160;rtech jeho slaboučký dech, zvedl jsem k&#160;němu oči a&#160;musel ucuknout před jeho vyděšeným pohledem. Otřel jsem se přitom o&#160;bradavku Luciina ňadra, pálilo to na&#160;tváři jako škrábnutí.</p>
			<p class="MLP-text">Za&#160;dveřmi cinkla lžička o&#160;porcelán. V&#160;tu chvíli jsem byl na&#160;nohou a&#160;stoupl si k&#160;oknu, předstíraje, že si zpod závěsu prohlížím špinavý dvůr. Ale neviděl jsem nic, jenom rozmazaný šedý den. Zamrkal jsem, obrysy domů se zostřovaly pomalu.</p>
			<p class="MLP-text">Slyšel jsem vstoupit Netřeska, nesl podnos s&#160;kávou. Oznámil ženě, že jí udělal heřmánkový čaj. Poděkovala a&#160;napomenula ho, že mi zapomněl nabídnout cukr. Zalhal jsem, že nesladím, a&#160;otřel si dlaní tvář, kde mě štípalo Luciino mléko. Určitě je sladké, pomyslel jsem si, ale olíznout si prsty jsem se neodvážil. Zbrkle jsem vypil kávu a&#160;popálil si ústa. Omluvil jsem se, že mám nějakou práci. Profesor si vyžádal mé telefonní číslo; musíme zajít na&#160;pivo. Dal jsem mu ho. Když jsem stál na&#160;chodbě a&#160;on za&#160;mnou tiše zavřel dveře, hltavě jsem si olízal ruku. Jenže jazyk, ten opařený nešika, na&#160;ní už mateřské mléko nenašel.</p>
		</div>
</body>
</html>