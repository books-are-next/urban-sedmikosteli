<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XVIII">
    <meta name="apple-mobile-web-app-capable" content="yes">
    <title>XVIII</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./sedmikosteli_023.html">
    <link rel="next" href="./sedmikosteli_025.html">
    <meta name="nb-order" content="23">
    <link rel="self" href="sedmikosteli_024.html">
    <meta name="nb-identifier" content="urban-sedmikosteli-14c96a0">
    <meta name="nb-role" content="chapter">
  </head>
  <body data-nb-words="2810" data-nb-chars="16770" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="sedmikosteli_007.html">I</a></li>
        <li><a href="sedmikosteli_008.html">II</a></li>
        <li><a href="sedmikosteli_009.html">III</a></li>
        <li><a href="sedmikosteli_010.html">IV</a></li>
        <li><a href="sedmikosteli_011.html">V</a></li>
        <li><a href="sedmikosteli_012.html">VI</a></li>
        <li><a href="sedmikosteli_013.html">VII</a></li>
        <li><a href="sedmikosteli_014.html">VIII</a></li>
        <li><a href="sedmikosteli_015.html">IX</a></li>
        <li><a href="sedmikosteli_016.html">X</a></li>
        <li><a href="sedmikosteli_017.html">XI</a></li>
        <li><a href="sedmikosteli_018.html">XII</a></li>
        <li><a href="sedmikosteli_019.html">XIII</a></li>
        <li><a href="sedmikosteli_020.html">XIV</a></li>
        <li><a href="sedmikosteli_021.html">XV</a></li>
        <li><a href="sedmikosteli_022.html">XVI</a></li>
        <li><a href="sedmikosteli_023.html">XVII</a></li>
        <li><a href="sedmikosteli_024.html">XVIII</a></li>
        <li><a href="sedmikosteli_025.html">XIX</a></li>
        <li><a href="sedmikosteli_026.html">XX</a></li>
        <li><a href="sedmikosteli_027.html">XXI</a></li>
        <li><a href="sedmikosteli_028.html">XXII</a></li>
        <li><a href="sedmikosteli_029.html">XXIII</a></li>
        <li><a href="sedmikosteli_030.html">XXIV</a></li>
        <li><a href="sedmikosteli_031.html">EPILOG</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./sedmikosteli_023.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="5"><span class="idea" data-nb-ref-number="1" id="idea1" data-nb-words="1" data-nb-chars="5">XVIII</span></h1>
        <p class="chunk" data-nb-ref-number="2" data-nb-words="19" data-nb-chars="123"><span class="idea" data-nb-ref-number="2" id="idea2" data-nb-words="6" data-nb-chars="34">Zde těsně u&nbsp;katedrály se&nbsp;zastavme.<br></span>
          <span class="idea" data-nb-ref-number="3" id="idea3" data-nb-words="2" data-nb-chars="13">Zde sečkejme.<br></span>
          <span class="idea" data-nb-ref-number="4" id="idea4" data-nb-words="3" data-nb-chars="24">Přitahuje nás nebezpečí?<br></span>
          <span class="idea" data-nb-ref-number="5" id="idea5" data-nb-words="4" data-nb-chars="24">Nebo naše nohy přitahuje<br></span>
          <span class="idea" data-nb-ref-number="6" id="idea6" data-nb-words="4" data-nb-chars="28">ke&nbsp;katedrále vědomí záštity?</span>
        </p>
        <p class="chunk" data-nb-ref-number="3" data-nb-words="4" data-nb-chars="13"><span class="idea" data-nb-ref-number="7" id="idea7" data-nb-words="4" data-nb-chars="13">— T. S. Eliot</span></p>
        <p class="chunk" data-nb-ref-number="4" data-nb-words="81" data-nb-chars="499"><span class="idea" data-nb-ref-number="8" id="idea8" data-nb-words="81" data-nb-chars="499">Menšili jsme se&nbsp;pod titánskou klenbou karlovského chrámu a&nbsp;v&nbsp;úžasu zakláněli hlavy. Gmünd držel v&nbsp;jedné ruce klobouk a&nbsp;v&nbsp;druhé hůlku, já&nbsp;jsem si&nbsp;dýchal do&nbsp;dlaní, protože v&nbsp;kostele bylo téměř mrazivo. Vysokými okny k&nbsp;nám pronikal denní jas, od&nbsp;našich úst stoupaly ke&nbsp;hvězdám na&nbsp;stropě obláčky páry. Rytířovo vytržení bylo nelíčené, v&nbsp;ničem si&nbsp;nezadalo s&nbsp;mým, přestože novou zlatomodrou malbu a&nbsp;nové nasvětlení viděl už&nbsp;několikrát. Tentokrát zákonem stanovený doprovod chyběl; najednou jsem stačil já.</span></p>
        <p class="chunk" data-nb-ref-number="5" data-nb-words="156" data-nb-chars="1033"><span class="idea" data-nb-ref-number="9" id="idea9" data-nb-words="156" data-nb-chars="1033">V&nbsp;kostele Panny Marie a&nbsp;Karla Velikého jsem v&nbsp;posledních letech nebyl, a&nbsp;nyní jsem si&nbsp;připadal, jako bych se&nbsp;vrátil daleko do&nbsp;minulosti, kdy byl úplně nový. Kde bývala tma, je&nbsp;dnes světlo, kde se&nbsp;odlupovala omítka a&nbsp;stoupala plíseň, jsou dnes pevné stěny zářící královským karmínem a&nbsp;zlatem. Zlatý vzor na&nbsp;červeném podkladu Gmünd ponechal, protože odpovídá gotickému zdobení svatyní, ale hvězdné nebe vetkané mezi klenbová žebra zdobilo kostel poprvé. Obrovitá osmicípá hvězdice stropu je&nbsp;z&nbsp;šestnáctého století, kdy noční oblohy už&nbsp;nebyly v&nbsp;módě. Od&nbsp;staré, původně navržené a&nbsp;nikdy nerealizované klenby se&nbsp;tato příliš neliší, snad jen svou geo­metrickou složitostí a&nbsp;hlavně udivující mělkostí, vzbuzující dojem, že&nbsp;celá střecha se&nbsp;lehoučce vznáší na&nbsp;tenkých nosnících a&nbsp;opěrách. Gmündovo gesto přibrousilo karlovský briliant do&nbsp;oslepující krásy. Při výzdobě se&nbsp;výjimečně zřekl svého puristického vkusu, který už&nbsp;proklel mnohé stavitele renesance, baroka a&nbsp;klasicismu a&nbsp;alespoň obrazně rozmetal jejich nevkusné haluzny do&nbsp;všech stran.</span></p>
        <p class="chunk" data-nb-ref-number="6" data-nb-words="54" data-nb-chars="319"><span class="idea" data-nb-ref-number="10" id="idea10" data-nb-words="54" data-nb-chars="319">Ne&nbsp;vždy jsem s&nbsp;ním souhlasil. Za&nbsp;mého pobytu v&nbsp;apartmá hotelu Bouvines jsme se&nbsp;sblížili natolik, že&nbsp;jsme dokázali vést pře, aniž bychom tím ohrozili své přátelství. I&nbsp;teď, stoje přímo pod svorníkem klenby, jsem mu&nbsp;oponoval, že&nbsp;zdejších zdobných prvků, jako jsou sochy, slepá okna a&nbsp;proslulé Svaté schody, by&nbsp;byla škoda.</span></p>
        <p class="chunk" data-nb-ref-number="7" data-nb-words="62" data-nb-chars="392"><span class="idea" data-nb-ref-number="11" id="idea11" data-nb-words="62" data-nb-chars="392">Trval na&nbsp;svém, že&nbsp;se&nbsp;na&nbsp;to nemůže dívat&nbsp;– stejně jako barbarský novotář Josef II., když nechal chrám l. P.&nbsp;1786 odsvětit a&nbsp;přestavět na&nbsp;chorobinec pro nevyléčitelně nemocné. Gmünd ho&nbsp;nenáviděl ještě víc než stavitele Dientzenhofery, jejichž hříchy na&nbsp;české architektuře pokládal za&nbsp;nevyčíslitelné. Nakonec si&nbsp;zaprorokoval, že&nbsp;nastanou lepší časy, až&nbsp;se&nbsp;k&nbsp;moci dostane panovník, který má&nbsp;vkus.</span></p>
        <p class="chunk" data-nb-ref-number="8" data-nb-words="45" data-nb-chars="278"><span class="idea" data-nb-ref-number="12" id="idea12" data-nb-words="45" data-nb-chars="278">„To asi ne,“ namítl jsem. „Pokud vím, regotizace chrámu se&nbsp;měla uskutečnit už&nbsp;na&nbsp;začátku našeho století a&nbsp;radnice ji&nbsp;odmítla. Lidé si&nbsp;na&nbsp;boubelaté andílky, robustní oltáře a&nbsp;baňaté věže zvykli. Původní podobu nemůžete prosadit, nebyla by&nbsp;tak cenná jako to, co&nbsp;chcete odstranit.“</span></p>
        <p class="chunk" data-nb-ref-number="9" data-nb-words="45" data-nb-chars="300"><span class="idea" data-nb-ref-number="13" id="idea13" data-nb-words="45" data-nb-chars="300">„Pohleďte vzhůru!“ vykřikl namísto odpovědi. „Žebra se&nbsp;křižují jako komety pádící vesmírem a&nbsp;zůstává po&nbsp;nich světelná ozvěna. Copak to&nbsp;nevidíte? Nesmíme zpytovat jejich počátek a&nbsp;o&nbsp;jejich cíli smíme nanejvýš snít. Komety jsou nedotknutelné&nbsp;– a&nbsp;gotické chrámy takové být nemají? Jsem jejich ochránce.“</span></p>
        <p class="chunk" data-nb-ref-number="10" data-nb-words="4" data-nb-chars="27"><span class="idea" data-nb-ref-number="14" id="idea14" data-nb-words="4" data-nb-chars="27">Neodpustil jsem si&nbsp;úsměšek.</span></p>
        <p class="chunk" data-nb-ref-number="11" data-nb-words="19" data-nb-chars="107"><span class="idea" data-nb-ref-number="15" id="idea15" data-nb-words="19" data-nb-chars="107">Odtrhl zrak od&nbsp;žebrových uzlů a&nbsp;zpříma se&nbsp;na&nbsp;mě podíval. „Co chcete slyšet? Že&nbsp;mé&nbsp;metody nejsou nejčistší?“</span></p>
        <p class="chunk" data-nb-ref-number="12" data-nb-words="5" data-nb-chars="31"><span class="idea" data-nb-ref-number="16" id="idea16" data-nb-words="5" data-nb-chars="31">„To bych si&nbsp;opravdu nedovolil…“</span></p>
        <p class="chunk" data-nb-ref-number="13" data-nb-words="48" data-nb-chars="276"><span class="idea" data-nb-ref-number="17" id="idea17" data-nb-words="48" data-nb-chars="276">„Nechci je&nbsp;před vámi tajit, ale skutečně si&nbsp;nejsem jist, zda jste dost zralý na&nbsp;to, abyste některé věci unesl. Promiňte, ale zatím vám nemohu plně důvěřovat. Možná vám to&nbsp;povím časem, možná nikdy. Zatím se&nbsp;mě&nbsp;na&nbsp;to neptejte, naopak: sám se&nbsp;pokuste zodpovědět pár mých otázek.“</span></p>
        <p class="chunk" data-nb-ref-number="14" data-nb-words="11" data-nb-chars="70"><span class="idea" data-nb-ref-number="18" id="idea18" data-nb-words="11" data-nb-chars="70">„Budu-li to&nbsp;umět, ze&nbsp;srdce rád. Nezapomínám, že&nbsp;jsem vaším dlužníkem.“</span></p>
        <p class="chunk" data-nb-ref-number="15" data-nb-words="47" data-nb-chars="273"><span class="idea" data-nb-ref-number="19" id="idea19" data-nb-words="47" data-nb-chars="273">„Proto to&nbsp;po&nbsp;vás nechci&nbsp;– jsem snad handlíř? Nejste mi&nbsp;ničím povinován, rozumíte? Nikdo mi&nbsp;není ničím povinován, zatím ne. Na&nbsp;tom trvám. Kdyby vám něco naznačoval Prunslík, neberte na&nbsp;to ohled. Já&nbsp;s&nbsp;vámi neobchoduji. Pokud od&nbsp;vás něco požaduji, pak je&nbsp;to&nbsp;přátelská služba.“</span></p>
        <p class="chunk" data-nb-ref-number="16" data-nb-words="29" data-nb-chars="173"><span class="idea" data-nb-ref-number="20" id="idea20" data-nb-words="29" data-nb-chars="173">„Ani nevíte, jak bych se&nbsp;vám chtěl odvděčit za&nbsp;to, že&nbsp;jste mi&nbsp;nabídl střechu nad hlavou. Ale mé&nbsp;schopnosti jsou zanedbatelné, to&nbsp;přece víte. Policajt jsem naprosto nemožný.“</span></p>
        <p class="chunk" data-nb-ref-number="17" data-nb-words="49" data-nb-chars="276"><span class="idea" data-nb-ref-number="21" id="idea21" data-nb-words="49" data-nb-chars="276">„Nic takového po&nbsp;vás nežádám, a&nbsp;pokud jde o&nbsp;vaše schopnosti, možná o&nbsp;nich vím víc než vy&nbsp;sám.“ Přešli jsme k&nbsp;lavicím a&nbsp;do&nbsp;jedné usedli&nbsp;– Gmünd jen na&nbsp;okraj, protože dál by&nbsp;se&nbsp;neprotáhl. „Jsem zvědavý spíš na&nbsp;vaše historické znalosti,“ pokračoval. „Studoval jste přece dějiny?“</span></p>
        <p class="chunk" data-nb-ref-number="18" data-nb-words="6" data-nb-chars="37"><span class="idea" data-nb-ref-number="22" id="idea22" data-nb-words="6" data-nb-chars="37">„Studoval, ale přestalo mě&nbsp;to&nbsp;bavit.“</span></p>
        <p class="chunk" data-nb-ref-number="19" data-nb-words="12" data-nb-chars="75"><span class="idea" data-nb-ref-number="23" id="idea23" data-nb-words="12" data-nb-chars="75">„Ani středověk vás nezajímal? Bylo to&nbsp;přece vaše oblíbené období, nebo ne?“</span></p>
        <p class="chunk" data-nb-ref-number="20" data-nb-words="36" data-nb-chars="203"><span class="idea" data-nb-ref-number="24" id="idea24" data-nb-words="36" data-nb-chars="203">„Zajímal mne, ale ne&nbsp;tak, jak se&nbsp;vyučoval na&nbsp;fakultě. Bylo mi&nbsp;srdečně jedno, kdy vládl který panovník, proti komu pletichařil a&nbsp;čí intriky trestal, a&nbsp;je mi&nbsp;to&nbsp;jedno dodnes. Dychtil jsem po&nbsp;jiném vědění.“</span></p>
        <p class="chunk" data-nb-ref-number="21" data-nb-words="2" data-nb-chars="11"><span class="idea" data-nb-ref-number="25" id="idea25" data-nb-words="2" data-nb-chars="11">„Po&nbsp;jakém?“</span></p>
        <p class="chunk" data-nb-ref-number="22" data-nb-words="78" data-nb-chars="452"><span class="idea" data-nb-ref-number="26" id="idea26" data-nb-words="78" data-nb-chars="452">„Po&nbsp;vědění o&nbsp;všedním dni. Toužil jsem se&nbsp;přenést do&nbsp;Prahy šestnáctého, třináctého nebo jedenáctého století, abych se&nbsp;podíval nejen na&nbsp;to, co&nbsp;mají konšelé, řemeslníci, švadleny, vojáci, hostinští, trhovci a&nbsp;lůza k&nbsp;obědu, ale pohovořil s&nbsp;nimi a&nbsp;vyzvěděl, co&nbsp;si&nbsp;myslí, o&nbsp;čem sní, po&nbsp;čem touží, čeho se&nbsp;bojí a&nbsp;co je&nbsp;blaží. Nikdy jsem neměl učitele, který by&nbsp;měl pro tento můj zájem pochopení. Vlastně ano, jednoho, ještě na&nbsp;gymnáziu. Jenže ten mě&nbsp;opustil.“</span></p>
        <p class="chunk" data-nb-ref-number="23" data-nb-words="9" data-nb-chars="56"><span class="idea" data-nb-ref-number="27" id="idea27" data-nb-words="9" data-nb-chars="56">„A&nbsp;vaši rodiče? Copak ve&nbsp;vás tyto sklony nepodporovali?“</span></p>
        <p class="chunk" data-nb-ref-number="24" data-nb-words="41" data-nb-chars="241"><span class="idea" data-nb-ref-number="28" id="idea28" data-nb-words="41" data-nb-chars="241">„Nešlo jim na&nbsp;rozum, jak se&nbsp;někdo může chtít vrtat v&nbsp;minulosti, když na&nbsp;něj denně doléhá přítomnost. Ale když jsem se&nbsp;přihlásil na&nbsp;univerzitu, nebránili mi, jen pokrčili rameny. Možná kdyby… Ale na&nbsp;tom nezáleží. Tehdy už&nbsp;spolu dávno nežili.“</span></p>
        <p class="chunk" data-nb-ref-number="25" data-nb-words="22" data-nb-chars="132"><span class="idea" data-nb-ref-number="29" id="idea29" data-nb-words="22" data-nb-chars="132">„To vás muselo nemálo mrzet. Myslím však, že&nbsp;jste jejich podporu nepotřeboval. Nebo ano? Jak je&nbsp;možné, že&nbsp;jste pak studií zanechal?“</span></p>
        <p class="chunk" data-nb-ref-number="26" data-nb-words="19" data-nb-chars="95"><span class="idea" data-nb-ref-number="30" id="idea30" data-nb-words="19" data-nb-chars="95">„Nevěděl jsem, jak dál. Vše pro mě&nbsp;ztratilo smysl. Ale nechci o&nbsp;tom mluvit&nbsp;– i&nbsp;to je&nbsp;minulost.“</span></p>
        <p class="chunk" data-nb-ref-number="27" data-nb-words="19" data-nb-chars="121"><span class="idea" data-nb-ref-number="31" id="idea31" data-nb-words="19" data-nb-chars="121">„Ztratilo smysl, říkáte. A&nbsp;přece, nemýlím-li se, jste svůj vztah k&nbsp;minulosti&nbsp;– k&nbsp;velké romantické minulosti&nbsp;– neztratil.“</span></p>
        <p class="chunk" data-nb-ref-number="28" data-nb-words="19" data-nb-chars="93"><span class="idea" data-nb-ref-number="32" id="idea32" data-nb-words="19" data-nb-chars="93">„Je to&nbsp;tak&nbsp;– ten vztah nikdy nevymizel, možná k&nbsp;mé škodě; vždyť jaký má&nbsp;v&nbsp;dnešní době smysl?“</span></p>
        <p class="chunk" data-nb-ref-number="29" data-nb-words="33" data-nb-chars="175"><span class="idea" data-nb-ref-number="33" id="idea33" data-nb-words="33" data-nb-chars="175">„Vaše uvažování mě&nbsp;mate. Chápu, že&nbsp;je&nbsp;vám to&nbsp;nepříjemné, ale mohl byste mi&nbsp;aspoň naznačit, co&nbsp;tím míníte? Třeba mi&nbsp;tím pomůžete, a&nbsp;to přece chcete&nbsp;– před chvílí jste to&nbsp;řekl.“</span></p>
        <p class="chunk" data-nb-ref-number="30" data-nb-words="194" data-nb-chars="1171"><span class="idea" data-nb-ref-number="34" id="idea34" data-nb-words="194" data-nb-chars="1171">„Sám tomu nerozumím, jenom… Myslím, že&nbsp;šlo o&nbsp;takové to&nbsp;útěkářství dítěte, které je&nbsp;nespokojené s&nbsp;poměry doma, s&nbsp;válkou mezi rodiči. ,Nespokojené‘ je&nbsp;ovšem slabý výraz, spíš bych měl říct… Představte si&nbsp;mou situaci. To, co&nbsp;bylo kolem mě, přítomnost, jsem nenáviděl, a&nbsp;z&nbsp;budoucnosti jsem nemohl mít než hrůzu&nbsp;– naděje odnikud nekynula. A&nbsp;já jsem přece potřeboval bezpečný přístav pro své myšlenky, aby unikly útesům úzkosti, vírům beznaděje. Začal jsem vyhledávat samotu, přitahovaly mě&nbsp;zříceniny středověkých hradů. Tam bylo všechno vyřešeno, dějiny byly napsány. Ale ne&nbsp;všechny, pro obrazotvornost toho zbývalo dost. Trávil jsem tam dost času, ale vždy jsem je&nbsp;chtěl mít jen sám pro sebe. Vzpomínám si, jak jsem půl dne čekal pod hradem, než ho&nbsp;opustí rodina, která si&nbsp;tam přijela udělat piknik. Jindy jsem se&nbsp;vydal do&nbsp;zakázaného pásma k&nbsp;rozpadlé tvrzi, kam veřejnost neměla přístup&nbsp;– v&nbsp;jeho blízkosti bylo vojenské letiště. Musel jsem být opatrný, za&nbsp;takové věci hrozil vyhazov ze&nbsp;školy&nbsp;– to&nbsp;v&nbsp;lepším případě. V&nbsp;tom horším mě&nbsp;mohla na&nbsp;místě zastřelit hlídka. Nechytili mě, ale matka mi&nbsp;vyčetla, že&nbsp;se&nbsp;toulám, a&nbsp;předpověděla, že&nbsp;špatně skončím. V&nbsp;tom měla myslím pravdu.“</span></p>
        <p class="chunk" data-nb-ref-number="31" data-nb-words="20" data-nb-chars="114"><span class="idea" data-nb-ref-number="35" id="idea35" data-nb-words="20" data-nb-chars="114">„Ale jděte, přece se&nbsp;nebudete litovat. Copak se&nbsp;máte tak zle? Povězte mi&nbsp;radši, co&nbsp;jste na&nbsp;těch hradech prováděl.“</span></p>
        <p class="chunk" data-nb-ref-number="32" data-nb-words="55" data-nb-chars="344"><span class="idea" data-nb-ref-number="36" id="idea36" data-nb-words="55" data-nb-chars="344">„Obávám se, že&nbsp;vás ničím neohromím. Poklady jsem nehledal a&nbsp;nechodil jsem tam ani kvůli příjemnému strachu ze&nbsp;strašidel, tyhle pošetilosti mi&nbsp;byly vždycky cizí; to&nbsp;říkám i&nbsp;přesto, že&nbsp;jsem na&nbsp;těch starobylých místech viděl, slyšel a&nbsp;zažil podivuhodné věci. Pochybuji ovšem, že&nbsp;o&nbsp;nich dokážu vyprávět. Nechci, aby to&nbsp;znělo jako plytká duchařina.“</span></p>
        <p class="chunk" data-nb-ref-number="33" data-nb-words="5" data-nb-chars="25"><span class="idea" data-nb-ref-number="37" id="idea37" data-nb-words="5" data-nb-chars="25">„Přesto se&nbsp;o&nbsp;to pokuste.“</span></p>
        <p class="chunk" data-nb-ref-number="34" data-nb-words="167" data-nb-chars="986"><span class="idea" data-nb-ref-number="38" id="idea38" data-nb-words="167" data-nb-chars="986">„Jak už&nbsp;jsem řekl, dodnes tomu nerozumím, a&nbsp;jediné, co&nbsp;pro vás můžu udělat, je&nbsp;uvést příklad. Když mi&nbsp;bylo čtrnáct nebo patnáct, vyjel jsem si&nbsp;na&nbsp;hrad Trosky s&nbsp;úmyslem vyšplhat k&nbsp;věžím z&nbsp;jižní, nepřístupné strany přímo po&nbsp;skále. Zpočátku to&nbsp;šlo snadno, stoupal jsem lesem, opíraje se&nbsp;o&nbsp;improvizovanou hůl. Pak jsem se&nbsp;musel zachytávat kořenů a&nbsp;kamení, tak byl svah příkrý, a&nbsp;stezka, čím dál víc křivolaká, se&nbsp;nakonec úplně ztratila. A&nbsp;nahoře už&nbsp;nebyly ani stromy, jenom holá rozpukaná skála. Věděl jsem, že&nbsp;budu-li pokračovat, dám všanc své zdraví a&nbsp;možná i&nbsp;život, ale netušil jsem, nakolik svým dobrodružstvím dávám všanc zdravý rozum. Stalo se&nbsp;totiž něco neočekávaného: v&nbsp;okamžiku, kdy jsem hluboko pod vyšší hradní věží přitiskl ruce k&nbsp;tvrdému, mým prstům známému a&nbsp;příjemnému kameni vyhřátému sluncem, prudce se&nbsp;změnilo počasí. Začaly mě&nbsp;zábst klouby paží, chlad mi&nbsp;pronikal až&nbsp;k&nbsp;srdci, foukalo mi&nbsp;na&nbsp;záda a&nbsp;v&nbsp;uších mi&nbsp;hučela meluzína, vzadu na&nbsp;krku jsem ucítil první dešťové kapky.</span></p>
        <p class="chunk" data-nb-ref-number="35" data-nb-words="182" data-nb-chars="1053"><span class="idea" data-nb-ref-number="39" id="idea39" data-nb-words="182" data-nb-chars="1053">Kdyby mě&nbsp;nehřál kámen do&nbsp;dlaní, nejspíš bych celý podnik vzdal. Zkusil jsem vylézt pár metrů, když nebylo kde se&nbsp;bezpečně zachytit a&nbsp;kam stoupnout, vrátil jsem se&nbsp;a&nbsp;zkusil to&nbsp;jinudy. A&nbsp;tu jsem zaslechl hlas. Vylekaně jsem zvedl hlavu a&nbsp;spatřil tvář nějaké dívky. Měla červené šaty a&nbsp;vykláněla se&nbsp;přes vrcholek zdi, jež spojuje dvě hradní věže Pannu a&nbsp;Babu. Hleděla daleko do&nbsp;kraje a&nbsp;na&nbsp;něco ukazovala. Její rozrušený hlas se&nbsp;neobracel ke&nbsp;mně, jak jsem se&nbsp;zprvu domníval, ale k&nbsp;někomu, kdo patrně stál za&nbsp;ní. Slyšel jsem ho&nbsp;jasně, a&nbsp;přesto jsem nerozuměl jednotlivým slovům a&nbsp;nevím, komu byla určena. Myšlenku, že&nbsp;by&nbsp;ta&nbsp;dívka byla průvodkyně, jsem ihned zavrhl. Zeď, z&nbsp;které spadal pramen jejích světlých vlasů a&nbsp;rudý nařasený rukáv, totiž vypadala úplně nová a&nbsp;vyšší a&nbsp;mohutnější než ta, kterou jsem znal. Udělal jsem dva kroky po&nbsp;skalní římse a&nbsp;natáhl levačku k&nbsp;jejímu nejspodnějšímu článku, hrubě opracovanému kamennému kvádru s&nbsp;mělkým dolíkem uprostřed. Dotkl jsem se&nbsp;ho&nbsp;a&nbsp;tu mě&nbsp;kdosi udeřil do&nbsp;hlavy pytlem plným zvuků. Bolelo to, naříkalo a&nbsp;řvalo.“</span></p>
        <p class="chunk" data-nb-ref-number="36" data-nb-words="3" data-nb-chars="17"><span class="idea" data-nb-ref-number="40" id="idea40" data-nb-words="3" data-nb-chars="17">„Co jste slyšel?“</span></p>
        <p class="chunk" data-nb-ref-number="37" data-nb-words="227" data-nb-chars="1409"><span class="idea" data-nb-ref-number="41" id="idea41" data-nb-words="227" data-nb-chars="1409">„Všechno. Štěkot psů a&nbsp;ržání koní, dětský smích a&nbsp;posměch výrostků, zlobné hlasy mužů a&nbsp;veselé hlasy žen, zastřené hlasy starců, sípání umírajících, zvonění umíráčku, ale taky nových podkov, práskání biče, bučení dobytka a&nbsp;chrochtání vepřů, šplouchání vody, srdceryvné kvílení, klapot nějakého jednoduchého stroje, bušení na&nbsp;kovadlinu, řinčení zbroje. Co&nbsp;chvíli troubení polnice a&nbsp;ryk bitky, vždycky jiný a&nbsp;pokaždé stejný. Nic z&nbsp;toho nepřehlušilo jemný šustot hedvábí, předení koček ani šepot, komíhající se&nbsp;jako pavučina v&nbsp;nepředstavitelných temnotách. Zacpal jsem si&nbsp;dlaněmi uši, ale příliš to&nbsp;nepomohlo. Uvědomil jsem si, že&nbsp;mám pevně zavřené oči, a&nbsp;otevřel jsem je. Opět jsem zahlédl tu&nbsp;dívku. Shlížela na&nbsp;mě s&nbsp;udiveným výrazem v&nbsp;očích a&nbsp;něco volala, ale přes rámus vycházející z&nbsp;kamenné zdi jsem ji&nbsp;neslyšel. Nyní ukazovala někam pod hradní zeď. Pohlédl jsem tím směrem a&nbsp;ke&nbsp;svému úžasu spatřil stezku, kterou jsem předtím musel přehlédnout. Vedla nad srázem těsně pod vysokou zdí, proplétala se&nbsp;ostružiním a&nbsp;končila pod druhou, nižší a&nbsp;rozložitou věží, kde se&nbsp;ve&nbsp;skále černala malá dvířka. Cestička děsivě úzká. Tušil jsem, že&nbsp;pokud na&nbsp;ni vkročím, neudržím se&nbsp;a&nbsp;zřítím se&nbsp;dolů. A&nbsp;přece jsem to&nbsp;udělal, protože ta&nbsp;dívka nahoře byla krásnější než kterákoli žena, na&nbsp;niž jsem ve&nbsp;svém krátkém životě stačil popatřit. V&nbsp;její tváři byla úpěnlivost a&nbsp;ta mi&nbsp;přikazovala jednat&nbsp;– byl jsem odhodlán udělat cokoli.</span></p>
        <p class="chunk" data-nb-ref-number="38" data-nb-words="93" data-nb-chars="492"><span class="idea" data-nb-ref-number="42" id="idea42" data-nb-words="93" data-nb-chars="492">Ale stalo se, čeho jsem se&nbsp;bál. Sestup ke&nbsp;stezce byl nesmírně obtížný, a&nbsp;než jsem se&nbsp;k&nbsp;ní dostal, uklouzla mi&nbsp;noha na&nbsp;mokré skále a&nbsp;skutálel jsem se&nbsp;do&nbsp;trní. V&nbsp;tu chvíli všechen hluk ustal. Nebyl to&nbsp;dlouhý ani nebezpečný pád&nbsp;– sedřel jsem si&nbsp;kůži na&nbsp;rukou, poškrábal si&nbsp;krk a&nbsp;obličej a&nbsp;bolestivě si&nbsp;natloukl žebra. Vstal jsem, zhodnotil utrpěné škody a&nbsp;vzal nohy na&nbsp;ramena. Ani jednou jsem se&nbsp;neohlédl. Doběhl jsem mezi stromy a&nbsp;déšť ustal jako na&nbsp;povel. Nebe bylo jasně modré a&nbsp;úplně čisté.“</span></p>
        <p class="chunk" data-nb-ref-number="39" data-nb-words="19" data-nb-chars="133"><span class="idea" data-nb-ref-number="43" id="idea43" data-nb-words="19" data-nb-chars="133">„Vskutku pozoruhodný, znepokojivý zážitek,“ říkal pomalu Gmünd a&nbsp;prsty si&nbsp;pročesával vousy. „A&nbsp;příznačný. Měl jste jich počítám víc?“</span></p>
        <p class="chunk" data-nb-ref-number="40" data-nb-words="1" data-nb-chars="6"><span class="idea" data-nb-ref-number="44" id="idea44" data-nb-words="1" data-nb-chars="6">„Ano.“</span></p>
        <p class="chunk" data-nb-ref-number="41" data-nb-words="28" data-nb-chars="155"><span class="idea" data-nb-ref-number="45" id="idea45" data-nb-words="28" data-nb-chars="155">„Řekněte mi&nbsp;– jak na&nbsp;vás působí tento kostel? Nemáte pocit, že&nbsp;byste něco podobného jako na&nbsp;onom starobylém hradě mohl prožít i&nbsp;tady? Třeba v&nbsp;této chvíli?“</span></p>
        <p class="chunk" data-nb-ref-number="42" data-nb-words="86" data-nb-chars="456"><span class="idea" data-nb-ref-number="46" id="idea46" data-nb-words="86" data-nb-chars="456">„To opravdu nevím. Stavy, do&nbsp;kterých upadám&nbsp;– dnes už&nbsp;jen vzácně, ale dřív to&nbsp;bylo často&nbsp;–, přicházejí samy od&nbsp;sebe. Věřte mi, že&nbsp;o&nbsp;ně vůbec nestojím, naopak, není snadné se&nbsp;potom vrátit do&nbsp;denních kolejí a&nbsp;dělat jakoby nic. A&nbsp;stejně tak nesnadné je&nbsp;vracet se&nbsp;do&nbsp;světa, který je&nbsp;na&nbsp;rozdíl od&nbsp;tamtoho nudný a&nbsp;chudý. Přiznám se&nbsp;vám, že&nbsp;bych ze&nbsp;všeho nejraději zůstal tam, abych sem už&nbsp;nemusel. Ale nejde to. Na&nbsp;tom, co&nbsp;si&nbsp;přeji nebo nepřeji, vůbec nezáleží.“</span></p>
        <p class="chunk" data-nb-ref-number="43" data-nb-words="23" data-nb-chars="134"><span class="idea" data-nb-ref-number="47" id="idea47" data-nb-words="23" data-nb-chars="134">„Nudný a&nbsp;chudý svět, říkáte? Zvedněte znovu hlavu a&nbsp;obdivujte se&nbsp;mým hvězdám na&nbsp;obloze! Takové bohatství&nbsp;– a&nbsp;můžete se&nbsp;jich dotknout!“</span></p>
        <p class="chunk" data-nb-ref-number="44" data-nb-words="27" data-nb-chars="161"><span class="idea" data-nb-ref-number="48" id="idea48" data-nb-words="27" data-nb-chars="161">„Svými slovy jen potvrzujete, co&nbsp;říkám,“ vedl jsem smutně svou. „Abychom se&nbsp;povznesli nad vezdejší bídu, musíme se&nbsp;vždy dívat nad sebe. Nad sebe, anebo za&nbsp;sebe.“</span></p>
        <p class="chunk" data-nb-ref-number="45" data-nb-words="56" data-nb-chars="323"><span class="idea" data-nb-ref-number="49" id="idea49" data-nb-words="56" data-nb-chars="323">„Mluvíte mi&nbsp;z&nbsp;duše, Květoslave: hledět nahoru a&nbsp;hledět nazpátek, to&nbsp;jsou jediná řešení naší bídné situace na&nbsp;přelomu věků; řešení, která v&nbsp;ideálním případě splývají v&nbsp;jedno. I&nbsp;já k&nbsp;vám na&nbsp;oplátku budu upřímný a&nbsp;řeknu vám tohle: jste přesně ten člověk, jakého celý život hledám. Jen vy&nbsp;nám můžete zodpovědět otázky, které&nbsp;–“</span></p>
        <p class="chunk" data-nb-ref-number="46" data-nb-words="19" data-nb-chars="106"><span class="idea" data-nb-ref-number="50" id="idea50" data-nb-words="19" data-nb-chars="106">Jeho tón, vzrušený a&nbsp;naléhavý, mi&nbsp;nebyl příjemný. Instinktivně jsem si&nbsp;odsedl a&nbsp;řekl jsem: „Jak to&nbsp;– nám?“</span></p>
        <p class="chunk" data-nb-ref-number="47" data-nb-words="11" data-nb-chars="77"><span class="idea" data-nb-ref-number="51" id="idea51" data-nb-words="11" data-nb-chars="77">„Mně, Raymondovi a… tak. Lidem, kteří přesně potřebují poznat minulost, aby…“</span></p>
        <p class="chunk" data-nb-ref-number="48" data-nb-words="1" data-nb-chars="6"><span class="idea" data-nb-ref-number="52" id="idea52" data-nb-words="1" data-nb-chars="6">„Aby?“</span></p>
        <p class="chunk" data-nb-ref-number="49" data-nb-words="6" data-nb-chars="37"><span class="idea" data-nb-ref-number="53" id="idea53" data-nb-words="6" data-nb-chars="37">„Aby se&nbsp;opět mohla stát přítomností.“</span></p>
        <p class="chunk" data-nb-ref-number="50" data-nb-words="110" data-nb-chars="661"><span class="idea" data-nb-ref-number="54" id="idea54" data-nb-words="110" data-nb-chars="661">„To je&nbsp;zvláštní přání. Vy&nbsp;víte, že&nbsp;jako historik za&nbsp;mnoho nestojím. Zajímám se&nbsp;o&nbsp;věci, o&nbsp;něž nemá akademické bádání zájem. Zajímá mě… bytí v&nbsp;minulosti, její současnost, přítomná chvíle v&nbsp;čase, který sice dávno uplynul, aspoň pro nás, ale z&nbsp;hlediska všehomíra stále trvá. Takhle jste to&nbsp;myslel? Zajímá mě&nbsp;mezi tisíci dalšími věcmi třeba tohle: náhlé hnutí mysli bednáře Kryštofa Nápravníka pětadvacátého října 1411, když vyšel ze&nbsp;svého domu U&nbsp;Zlatého křížku a&nbsp;pustil se&nbsp;Nekázankou k&nbsp;Příkopu, poté, co&nbsp;nahmatal v&nbsp;kapsáři podivný hranatý předmět, jejž si&nbsp;tam ráno, když se&nbsp;oblékal, určitě nedal a&nbsp;který tam neměl co&nbsp;dělat. Která historická studie na&nbsp;tohle odpoví?“</span></p>
        <p class="chunk" data-nb-ref-number="51" data-nb-words="17" data-nb-chars="124"><span class="idea" data-nb-ref-number="55" id="idea55" data-nb-words="17" data-nb-chars="124">„Žádná. Váš zájem nemá vědecké opodstatnění, protože žádné zjištění v&nbsp;této věci, ať&nbsp;sebeúžasnější, není prokazatelné fakty.“</span></p>
        <p class="chunk" data-nb-ref-number="52" data-nb-words="35" data-nb-chars="196"><span class="idea" data-nb-ref-number="56" id="idea56" data-nb-words="35" data-nb-chars="196">„Právě. Není historika, jenž by&nbsp;ho&nbsp;nepovažoval za&nbsp;banalitu. Proto jsem musel pryč z&nbsp;univerzity. Nic nenávidím víc než fakta. Omezují mě, poutají mi&nbsp;ruce, tlačí mě&nbsp;k&nbsp;zemi a&nbsp;drtí mou vůli k&nbsp;životu.“</span></p>
        <p class="chunk" data-nb-ref-number="53" data-nb-words="12" data-nb-chars="78"><span class="idea" data-nb-ref-number="57" id="idea57" data-nb-words="12" data-nb-chars="78">„Tím spíš mi&nbsp;potvrzujete, co&nbsp;jsem právě řekl. Potřebujeme vás. Zaplatíme vám.“</span></p>
        <p class="chunk" data-nb-ref-number="54" data-nb-words="19" data-nb-chars="105"><span class="idea" data-nb-ref-number="58" id="idea58" data-nb-words="19" data-nb-chars="105">To&nbsp;mě&nbsp;rozesmálo. „Vaše nadšení mou osobou mě&nbsp;těší, pane rytíři, ale stále ještě nevím, co&nbsp;po&nbsp;mně chcete.“</span></p>
        <p class="chunk" data-nb-ref-number="55" data-nb-words="31" data-nb-chars="185"><span class="idea" data-nb-ref-number="59" id="idea59" data-nb-words="31" data-nb-chars="185">„Jistě jste již pochopil, že&nbsp;se&nbsp;vyhýbám přímé odpovědi&nbsp;– dělám to&nbsp;jednak proto, že&nbsp;vás nechci odstrašit, jednak protože vím, že&nbsp;sám přímky příliš nemilujete. A&nbsp;tak vám odpovím otázkou.“</span></p>
        <p class="chunk" data-nb-ref-number="56" data-nb-words="36" data-nb-chars="220"><span class="idea" data-nb-ref-number="60" id="idea60" data-nb-words="36" data-nb-chars="220">Vysoukal se&nbsp;z&nbsp;lavice, přešel na&nbsp;evangelijní stranu lodi a&nbsp;opřel se&nbsp;rukou o&nbsp;stěnu v&nbsp;místě, nad nímž se&nbsp;do&nbsp;kytice vznosných, velkoryse vzepjatých bylinných stébel rozvětvovala klenební žebra. Otočil se&nbsp;ke&nbsp;mně a&nbsp;pokračoval:</span></p>
        <p class="chunk" data-nb-ref-number="57" data-nb-words="5" data-nb-chars="34"><span class="idea" data-nb-ref-number="61" id="idea61" data-nb-words="5" data-nb-chars="34">„Víte, kdo postavil tenhle chrám?“</span></p>
        <p class="chunk" data-nb-ref-number="58" data-nb-words="6" data-nb-chars="42"><span class="idea" data-nb-ref-number="62" id="idea62" data-nb-words="6" data-nb-chars="42">„Nezapočal ho&nbsp;mistr Matyáš, váš jmenovec?“</span></p>
        <p class="chunk" data-nb-ref-number="59" data-nb-words="6" data-nb-chars="35"><span class="idea" data-nb-ref-number="63" id="idea63" data-nb-words="6" data-nb-chars="35">„Arras? Je&nbsp;to&nbsp;možné, nikoli jisté.“</span></p>
        <p class="chunk" data-nb-ref-number="60" data-nb-words="19" data-nb-chars="114"><span class="idea" data-nb-ref-number="64" id="idea64" data-nb-words="19" data-nb-chars="114">„Co jeho žák Petr Parléř z&nbsp;Gmündu, váš druhý jmenovec? Ten je&nbsp;přece v&nbsp;souvislosti s&nbsp;Karlovem zmiňován nejčastěji.“</span></p>
        <p class="chunk" data-nb-ref-number="61" data-nb-words="22" data-nb-chars="151"><span class="idea" data-nb-ref-number="65" id="idea65" data-nb-words="22" data-nb-chars="151">„Pokud vím, přišel do&nbsp;Prahy dlouho po&nbsp;začátku stavby. Jestliže ji&nbsp;řídil, pak pouze jako pokračovatel původního stavitele, jenž uskutečňuje cizí návrh.“</span></p>
        <p class="chunk" data-nb-ref-number="62" data-nb-words="64" data-nb-chars="391"><span class="idea" data-nb-ref-number="66" id="idea66" data-nb-words="64" data-nb-chars="391">„Pověsti mluví ještě o&nbsp;někom: o&nbsp;jistém Bohuslavu Staňkovi, který se&nbsp;upsal ďáblu. Podařila se&nbsp;mu&nbsp;tato famózní klenba, ale když ji&nbsp;dohotovil, nikdo se&nbsp;neodvážil strhnout lešení, v&nbsp;obavě, že&nbsp;se&nbsp;sama neunese. Na&nbsp;čertovu radu stavitel lešení zapálil, a&nbsp;když se&nbsp;zřítilo, sám skočil do&nbsp;plamenů; domníval se&nbsp;totiž, že&nbsp;spadla celá klenba. Jeho duše stejně patřila rarachovi, takže to&nbsp;vyšlo nastejno.“</span></p>
        <p class="chunk" data-nb-ref-number="63" data-nb-words="5" data-nb-chars="24"><span class="idea" data-nb-ref-number="67" id="idea67" data-nb-words="5" data-nb-chars="24">„Je na&nbsp;tom něco pravdy?“</span></p>
        <p class="chunk" data-nb-ref-number="64" data-nb-words="4" data-nb-chars="19"><span class="idea" data-nb-ref-number="68" id="idea68" data-nb-words="4" data-nb-chars="19">„Jak to&nbsp;mám vědět?“</span></p>
        <p class="chunk" data-nb-ref-number="65" data-nb-words="3" data-nb-chars="20"><span class="idea" data-nb-ref-number="69" id="idea69" data-nb-words="3" data-nb-chars="20">„Opravdu to&nbsp;nevíte?“</span></p>
        <p class="chunk" data-nb-ref-number="66" data-nb-words="14" data-nb-chars="87"><span class="idea" data-nb-ref-number="70" id="idea70" data-nb-words="14" data-nb-chars="87">„Promiňte mi&nbsp;tu&nbsp;neomalenost, ale nemohu se&nbsp;nezeptat, jestli si&nbsp;ze&nbsp;mě&nbsp;neděláte legraci.“</span></p>
        <p class="chunk" data-nb-ref-number="67" data-nb-words="57" data-nb-chars="336"><span class="idea" data-nb-ref-number="71" id="idea71" data-nb-words="57" data-nb-chars="336">„Ani v&nbsp;nejmenším.“ Najednou zvážněl. „Zdá se, že&nbsp;o&nbsp;sobě opravdu nic nevíte. Nebojte se, nebudu na&nbsp;vás spěchat. Ale pojďte sem ke&nbsp;mně.“ Pokynul mi, jeho výraz byl neproniknutelný. Stále ve&nbsp;mně budil onu důvěru jako při prvním setkání, ale znovu, stejně jako před chvílí, jsem z&nbsp;něj pocítil strach. Strach z&nbsp;člověka, kterému nelze odolat.</span></p>
        <p class="chunk" data-nb-ref-number="68" data-nb-words="16" data-nb-chars="94"><span class="idea" data-nb-ref-number="72" id="idea72" data-nb-words="16" data-nb-chars="94">Kynul mi&nbsp;ze&nbsp;své výšky vlídně a&nbsp;přátelsky, ale jeho velké zelené oči obsahovaly jediné: příkaz.</span></p>
        <p class="chunk" data-nb-ref-number="69" data-nb-words="131" data-nb-chars="763"><span class="idea" data-nb-ref-number="73" id="idea73" data-nb-words="131" data-nb-chars="763">Zvedl jsem se&nbsp;a&nbsp;vykročil k&nbsp;němu. V&nbsp;tu chvíli se&nbsp;něco pohnulo nad vstupními dveřmi; na&nbsp;balkoně, jehož dveře nevedou nikam, jen do&nbsp;neprostupné pomalované stěny, tiše povstala jedna ze&nbsp;soch. Nebyla to&nbsp;ani Panna Maria, ani Alžběta, ani Josef a&nbsp;ani Zachariáš, kteří zde tvoří sousoší. Byla to&nbsp;socha pátá, která se&nbsp;mezi ně&nbsp;vloudila, aby dobře viděla do&nbsp;lodi a&nbsp;presbyteria. Nyní si&nbsp;oprášila oděv, přelezla zábradlí a&nbsp;před udivenými zraky dřevěných postav&nbsp;– i&nbsp;já jsem nyní byl jednou z&nbsp;nich se&nbsp;spustila po&nbsp;žíhaném jónském sloupu na&nbsp;dlažbu kostela a&nbsp;stanula vedle Gmünda. Její vzhůru vyčesané, plápolající vlasy mu&nbsp;nesahaly ani po&nbsp;prsa. Zatočila se&nbsp;mi&nbsp;hlava, najednou jsem potřeboval oporu. Natáhl jsem ruku a&nbsp;pod ochranou rytířovy lví tlapy jsem se&nbsp;opřel o&nbsp;chladivou zeď.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./sedmikosteli_025.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>