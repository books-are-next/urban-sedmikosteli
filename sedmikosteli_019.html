<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XIII">
    <meta name="apple-mobile-web-app-capable" content="yes">
    <title>XIII • Sedmikostelí</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./sedmikosteli_018.html">
    <link rel="next" href="./sedmikosteli_020.html">
    <meta name="nb-order" content="18">
    <link rel="self" href="sedmikosteli_019.html">
    <meta name="nb-identifier" content="urban-sedmikosteli-9beaa7c">
    <meta name="nb-role" content="chapter">
  </head>
  <body data-nb-words="3522" data-nb-chars="21202" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="sedmikosteli_007.html">I</a></li>
        <li><a href="sedmikosteli_008.html">II</a></li>
        <li><a href="sedmikosteli_009.html">III</a></li>
        <li><a href="sedmikosteli_010.html">IV</a></li>
        <li><a href="sedmikosteli_011.html">V</a></li>
        <li><a href="sedmikosteli_012.html">VI</a></li>
        <li><a href="sedmikosteli_013.html">VII</a></li>
        <li><a href="sedmikosteli_014.html">VIII</a></li>
        <li><a href="sedmikosteli_015.html">IX</a></li>
        <li><a href="sedmikosteli_016.html">X</a></li>
        <li><a href="sedmikosteli_017.html">XI</a></li>
        <li><a href="sedmikosteli_018.html">XII</a></li>
        <li><a href="sedmikosteli_019.html">XIII</a></li>
        <li><a href="sedmikosteli_020.html">XIV</a></li>
        <li><a href="sedmikosteli_021.html">XV</a></li>
        <li><a href="sedmikosteli_022.html">XVI</a></li>
        <li><a href="sedmikosteli_023.html">XVII</a></li>
        <li><a href="sedmikosteli_024.html">XVIII</a></li>
        <li><a href="sedmikosteli_025.html">XIX</a></li>
        <li><a href="sedmikosteli_026.html">XX</a></li>
        <li><a href="sedmikosteli_027.html">XXI</a></li>
        <li><a href="sedmikosteli_028.html">XXII</a></li>
        <li><a href="sedmikosteli_029.html">XXIII</a></li>
        <li><a href="sedmikosteli_030.html">XXIV</a></li>
        <li><a href="sedmikosteli_031.html">EPILOG</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./sedmikosteli_018.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="4"><span class="idea" data-nb-ref-number="1" id="idea1" data-nb-words="1" data-nb-chars="4">XIII</span></h1>
        <p class="chunk" data-nb-ref-number="2" data-nb-words="15" data-nb-chars="81"><span class="idea" data-nb-ref-number="2" id="idea2" data-nb-words="4" data-nb-chars="20">Co&nbsp;nahání mi&nbsp;strach?<br></span>
          <span class="idea" data-nb-ref-number="3" id="idea3" data-nb-words="5" data-nb-chars="23">Co&nbsp;vlastně se&nbsp;mi&nbsp;stane?<br></span>
          <span class="idea" data-nb-ref-number="4" id="idea4" data-nb-words="2" data-nb-chars="16">Uvidím nevídané,<br></span>
          <span class="idea" data-nb-ref-number="5" id="idea5" data-nb-words="4" data-nb-chars="22">až&nbsp;jednou přejdu práh.</span>
        </p>
        <p class="chunk" data-nb-ref-number="3" data-nb-words="3" data-nb-chars="10"><span class="idea" data-nb-ref-number="6" id="idea6" data-nb-words="3" data-nb-chars="10">— K. Kraus</span></p>
        <p class="chunk" data-nb-ref-number="4" data-nb-words="53" data-nb-chars="320"><span class="idea" data-nb-ref-number="7" id="idea7" data-nb-words="53" data-nb-chars="320">Divit se. Tato schopnost, jež je&nbsp;projevem vnímavosti u&nbsp;dětí a&nbsp;dětinskosti u&nbsp;dospělých, mě&nbsp;patrně neopustí ani na&nbsp;smrtelné posteli&nbsp;– budu udiven, že&nbsp;na&nbsp;nějaké ležím, že&nbsp;jsem dávno nesešel z&nbsp;tváře světa spolu s&nbsp;oběťmi hrůzného pražského spiknutí, jehož historii vám zde, ve&nbsp;svém podivuhodném vězení, už&nbsp;nějakou dobu líčím.</span></p>
        <p class="chunk" data-nb-ref-number="5" data-nb-words="127" data-nb-chars="781"><span class="idea" data-nb-ref-number="8" id="idea8" data-nb-words="127" data-nb-chars="781">Záhir žil. Když se&nbsp;mi&nbsp;ve&nbsp;čtvrtek večer ozval Olejář, první, co&nbsp;mě&nbsp;napadlo, bylo, že&nbsp;se&nbsp;plukovníkovi donesla zpráva o&nbsp;jeho zavraždění. Opatrně jsem se&nbsp;na&nbsp;něj zeptal a&nbsp;dozvěděl se, že&nbsp;ti&nbsp;dva spolu právě mluvili. Úleva to&nbsp;pro mě&nbsp;byla mocná, musel jsem si&nbsp;sednout, protože mi&nbsp;nohy náhle vypověděly službu. Záhir na&nbsp;mě dokonce ani nežaloval. Olejář mi&nbsp;chtěl sdělit jen odložení naší schůzky. Zatímco ke&nbsp;mně ze&nbsp;sluchátka doléhal jeho pronikavý, sebejistý, a&nbsp;přece trochu ustaraný hlas, uvyklý rozkazovat armádě podřízených, mé&nbsp;fantazie o&nbsp;zabijácké nátuře tohoto člověka štvaného minulostí začaly slábnout. Vysoký úředník s&nbsp;hnisajícími sluchovody, máslem na&nbsp;hlavě a&nbsp;neochotou uznat své chyby&nbsp;– to&nbsp;ano. Ale surový vrah? Chudák, kterému prýští z&nbsp;uší vlastní černé svědomí, každému na&nbsp;očích.</span></p>
        <p class="chunk" data-nb-ref-number="6" data-nb-words="73" data-nb-chars="458"><span class="idea" data-nb-ref-number="9" id="idea9" data-nb-words="73" data-nb-chars="458">Zeptal jsem se, jestli detektivové přišli na&nbsp;něco nového. O&nbsp;výhrůžných dopisech se&nbsp;nezmínil. Řekl, že&nbsp;Řehořovo beznohé tělo je&nbsp;stále nezvěstné, ale že&nbsp;má&nbsp;na&nbsp;stole nový případ dvou výrostků, kteří se&nbsp;od&nbsp;úterka nevrátili domů. Tomu jsem se&nbsp;nemohl nezasmát a&nbsp;popřál jsem mu, aby je&nbsp;policie brzy našla. Téměř přátelským tónem řekl, že&nbsp;naštěstí ne&nbsp;všechny kriminální případy jsou krvavé, někdy stačí vyhlásit celostátní pátrání. Schůzku jsme přeložili na&nbsp;pondělí.</span></p>
        <p class="chunk" data-nb-ref-number="7" data-nb-words="59" data-nb-chars="352"><span class="idea" data-nb-ref-number="10" id="idea10" data-nb-words="59" data-nb-chars="352">Opět jsem měl před sebou tři prázdné dny a&nbsp;nevěděl, co&nbsp;s&nbsp;nimi počít. Měl jsem pocit, že&nbsp;vyšetřování dvou novoměstských vražd se&nbsp;nesnesitelně táhne, a&nbsp;pak jsem si&nbsp;to&nbsp;odůvodňoval tím, že&nbsp;takto pomalu se&nbsp;vyvíjí většina závažných případů a&nbsp;já jsem netrpělivý jen z&nbsp;nedostatku zkušenosti. Na&nbsp;možnost, že&nbsp;někdo jejich vyřešení brání, jsem se&nbsp;snažil nemyslet.</span></p>
        <p class="chunk" data-nb-ref-number="8" data-nb-words="133" data-nb-chars="773"><span class="idea" data-nb-ref-number="11" id="idea11" data-nb-words="133" data-nb-chars="773">Na&nbsp;druhý den telefon mlčel a&nbsp;paní Frýdová někam odešla. Po&nbsp;snídani jsem se&nbsp;vrátil do&nbsp;svého pokoje, hotov zbavit se&nbsp;uhynulé vinné révy ze&nbsp;stráně nad Botičem. Když jsem se&nbsp;však sklonil nad květináčem, s&nbsp;překvapením jsem shledal, že&nbsp;se&nbsp;rostlinka vzpamatovala. Z&nbsp;hnědého pokrouceného stonku rašily špičaté bílé výhonky, velké jako špendlíky. Když jsem se&nbsp;přesvědčil, že&nbsp;to&nbsp;není plíseň, jak mě&nbsp;v&nbsp;prvním okamžiku napadlo, opatrně jsem révu zalil odstátou vodou. Neměl jsem co&nbsp;na&nbsp;práci, tak jsem si&nbsp;celé dopoledne četl. Po&nbsp;obědě jsem už&nbsp;byl jako na&nbsp;trní, a&nbsp;navíc jsem neměl nejmenší chuť klábosit s&nbsp;paní Frýdovou. Když se&nbsp;za&nbsp;oknem ukázalo studené zimní slunce, které mám tak rád, rozhodl jsem se&nbsp;pro vycházku do&nbsp;okolí Vyšehradu&nbsp;– co&nbsp;když narazím na&nbsp;něco, čeho si&nbsp;policie nevšimla?</span></p>
        <p class="chunk" data-nb-ref-number="9" data-nb-words="27" data-nb-chars="179"><span class="idea" data-nb-ref-number="12" id="idea12" data-nb-words="27" data-nb-chars="179">U&nbsp;slupského kostela jsem z&nbsp;tramvaje zahlédl Lucii Netřeskovou. Přecházela ulici a&nbsp;tlačila před sebou dětský kočárek. Příští zastávku jsem vystoupil a&nbsp;váhavě se&nbsp;vracel na&nbsp;Albertov.</span></p>
        <p class="chunk" data-nb-ref-number="10" data-nb-words="164" data-nb-chars="998"><span class="idea" data-nb-ref-number="13" id="idea13" data-nb-words="164" data-nb-chars="998">Když jsem ji&nbsp;dohonil, dítě spalo. Dovolil jsem se, zda ji&nbsp;můžu kousek doprovodit. Vypadala potěšeně. Pomalu jsme obcházeli kostel a&nbsp;bývalou klášterní zahradu, mluvila hlavně ona. Naslouchal jsem a&nbsp;prohlížel si&nbsp;její profil. Luciiny polodlouhé světlé vlasy měly zvláštní stříbřitý odstín. Napadlo mě, zda si&nbsp;je&nbsp;nebarví, ale všude byly stejně třpytivé a&nbsp;hladké, i&nbsp;podél pěšinky vedené středem temene. Její pleť byla jemná a&nbsp;spíše sušší, kromě čela prostá vrásek. Tři vodorovné rýhy, dvě spodní hlubší a&nbsp;vrchní téměř neviditelná, se&nbsp;jí&nbsp;objevily nad očima vždy, když ji&nbsp;něco zaujalo&nbsp;– i&nbsp;nyní během řeči se&nbsp;několikrát ukázaly a&nbsp;vzápětí zmizely. Oči neměla modré, jak jsem si&nbsp;myslel onehdy v&nbsp;ztemnělém pokoji, ale šedé, a&nbsp;nejvíc mě&nbsp;přitahovala jejich něha, jež se, jak se&nbsp;mi&nbsp;zdálo, neobracela jenom k&nbsp;dítěti. Cokoli jsem řekl, budilo u&nbsp;ní nepředstíraný zájem, mohl jsem si&nbsp;být jist, že&nbsp;každá má&nbsp;poznámka se&nbsp;náležitě zviditelní na&nbsp;jejím čele. V&nbsp;Luciině přítomnosti jsem se&nbsp;uklidnil, dodávala mi&nbsp;sebevědomí.</span></p>
        <p class="chunk" data-nb-ref-number="11" data-nb-words="44" data-nb-chars="248"><span class="idea" data-nb-ref-number="14" id="idea14" data-nb-words="44" data-nb-chars="248">Během té&nbsp;společné chvíle na&nbsp;Albertově mi&nbsp;řekla, že&nbsp;v&nbsp;Praze nemá žádné přátele, většinu času tráví doma a&nbsp;na&nbsp;delší špacír s&nbsp;dítětem si&nbsp;netroufá. Dnes se&nbsp;poprvé odvážila až&nbsp;sem. Měla v&nbsp;úmyslu zajít do&nbsp;botanické zahrady, ale zjistila, že&nbsp;mají zavřeno.</span></p>
        <p class="chunk" data-nb-ref-number="12" data-nb-words="90" data-nb-chars="536"><span class="idea" data-nb-ref-number="15" id="idea15" data-nb-words="90" data-nb-chars="536">Nemluvně se&nbsp;probudilo a&nbsp;nedůvěřivě si&nbsp;mě&nbsp;prohlédlo. Když zaregistrovalo matku, usmálo se&nbsp;na&nbsp;ni bezzubými ústy a&nbsp;zamávalo ručkama. Lucie je&nbsp;vyjmula z&nbsp;kočáru i&nbsp;s&nbsp;vakem, v&nbsp;němž bylo zachumlané, a&nbsp;vzala do&nbsp;náručí. Chvíli jsem tlačil kočárek já, byl to&nbsp;velmi nezvyklý a&nbsp;musím dodat, že&nbsp;nevýslovně trapný pocit. Pokusil jsem se&nbsp;představit si&nbsp;sebe sama z&nbsp;odstupu, zajímalo mě, zda bych někomu mohl připadat jako otec dítěte. Byla to&nbsp;trýznivá halucinace&nbsp;– otce jsem nikde neviděl. Jen dítě. Zpocenýma rukama jsem před sebou postrkoval sám sebe.</span></p>
        <p class="chunk" data-nb-ref-number="13" data-nb-words="142" data-nb-chars="810"><span class="idea" data-nb-ref-number="16" id="idea16" data-nb-words="142" data-nb-chars="810">Kočárek se&nbsp;zdál těžký a&nbsp;neohrabaný, nedařilo se&nbsp;mi&nbsp;s&nbsp;ním správně manévrovat. Přítomnost nemluvněte mě&nbsp;znervózňovala, začal jsem litovat, že&nbsp;jsem se&nbsp;s&nbsp;Lucií dal do&nbsp;řeči. Abych přišel na&nbsp;jiné myšlenky, rozhovořil jsem se&nbsp;o&nbsp;Novém Městě jako o&nbsp;čtvrti, kde jsem sloužil jako policista, přilnul k&nbsp;ní a&nbsp;dodnes se&nbsp;z&nbsp;ní nedovedu na&nbsp;dlouho vzdálit. Poslouchala mě&nbsp;se&nbsp;zájmem, nebo se&nbsp;tak aspoň tvářila, a&nbsp;to mě&nbsp;rozpovídalo víc o&nbsp;tom, co&nbsp;mě&nbsp;trápí. Dnešní Pražané, vykládal jsem nebohé Lucii, žijí na&nbsp;troskách, na&nbsp;rumišti za&nbsp;Švejkovým zadním dvorkem, a&nbsp;s&nbsp;trpkým úsměškem jsem dodal, že&nbsp;znám kout Nového Města slující Na&nbsp;Zbořenci a&nbsp;podle mého by&nbsp;se&nbsp;tak Praha měla jmenovat celá. Okolí Albertova mám rád proto, že&nbsp;v&nbsp;minulosti bylo tak řídce zastavěno a&nbsp;lze tu&nbsp;nasát něco z&nbsp;původní, dnes už&nbsp;zmizelé atmosféry prastarého města.</span></p>
        <p class="chunk" data-nb-ref-number="14" data-nb-words="103" data-nb-chars="617"><span class="idea" data-nb-ref-number="17" id="idea17" data-nb-words="103" data-nb-chars="617">Přerušilo mě&nbsp;dítě, jež se&nbsp;zničehonic dalo do&nbsp;křiku. Zřejmě se&nbsp;něčeho polekalo, protože se&nbsp;tisklo k&nbsp;matce a&nbsp;upíralo velké oči na&nbsp;modravou fasádu Hlavova ústavu. Odmítalo pustit matku dál. Vytáhl jsem z&nbsp;kapsy balíček žvýkaček&nbsp;– to&nbsp;by&nbsp;mohlo pomoci, pokud se&nbsp;mu&nbsp;prořezávají zuby. Zatřepal jsem jím holčičce před očima. Zaujalo ji&nbsp;to, okamžitě zmlkla a&nbsp;natáhla po&nbsp;balíčku ruku, ale Lucie si&nbsp;ji&nbsp;přitáhla k&nbsp;sobě a&nbsp;zatvářila se&nbsp;pohoršeně, s&nbsp;poznámkou, že&nbsp;takové vtipy dělá její muž taky. Já&nbsp;přitom vůbec nežertoval. Žvýkačky jsem však raději schoval, srovnání se&nbsp;sedmdesátiletým Netřeskem mě&nbsp;zaskočilo. Dítě se&nbsp;dalo do&nbsp;pláče.</span></p>
        <p class="chunk" data-nb-ref-number="15" data-nb-words="160" data-nb-chars="965"><span class="idea" data-nb-ref-number="18" id="idea18" data-nb-words="160" data-nb-chars="965">Lucie prohlásila, že&nbsp;se&nbsp;vrátíme ke&nbsp;kostelu. Rozhodl jsem se, že&nbsp;půjdu ještě kousek s&nbsp;nimi, když tu&nbsp;mi&nbsp;zrak náhodou padl do&nbsp;míst, kam se&nbsp;prve dívalo dítě: na&nbsp;jedno z&nbsp;oken Hlavova ústavu. Zůstal jsem jako přimrazený. Z&nbsp;velkého okna v&nbsp;posledním patře zakřiveného severního křídla na&nbsp;mě shlížela ženská tvář. Patřila Rozetě&nbsp;– ale jiné Rozetě, než jakou jsem znal. A&nbsp;přece to&nbsp;byla ona. Viděl jsem ji&nbsp;od&nbsp;pasu nahoru. Tělo jí&nbsp;zakrýval tmavý háv s&nbsp;jakýmsi stříbrným kroužkem na&nbsp;prsou. Úzká bílá tvář orámovaná kápí ztratila svou obvyklou tučnost, líce měla propadlé a&nbsp;kolem čelistí ztěžklé jakoby únavou nebo bolestí, nos se&nbsp;zdál protáhlý a&nbsp;zašpičatělý. Rty byly sevřené, že&nbsp;je&nbsp;ani vidět nebylo, zato celou vrchní polovinu obličeje vyplňovaly mandlově protáhlé oči, černé a&nbsp;suché, bez lesku. Postava stála zcela bez hnutí, připomínajíc sochu nějaké přísné řecké bohyně, kterou mi&nbsp;kterýsi žertéř takto ukazuje jako Rozetinu karikaturu. To&nbsp;ona prve tak vylekala Luciino dítě.</span></p>
        <p class="chunk" data-nb-ref-number="16" data-nb-words="98" data-nb-chars="588"><span class="idea" data-nb-ref-number="19" id="idea19" data-nb-words="98" data-nb-chars="588">Ohlédl jsem se, ale Lucie už&nbsp;byla pryč. Pak jsem sebral odvahu a&nbsp;přešel na&nbsp;druhou stranu ulice. Znovu jsem pohlédl do&nbsp;okna a&nbsp;musel se&nbsp;instinktivně přikrčit před Rozetinou zkamenělou zlobou. Zdálo se, že&nbsp;figurínu někdo natočil, aby sledovala každý můj krok. Ta&nbsp;myšlenka mě&nbsp;pobouřila, hodil jsem opatrnost za&nbsp;hlavu a&nbsp;doběhl přes trávník a&nbsp;příjezdovou cestu k&nbsp;velikým vstupním dveřím. Byly zavřené, ale jenom na&nbsp;mosaznou kliku. Opřel jsem se&nbsp;do&nbsp;nich, proklouzl a&nbsp;nechal je&nbsp;za&nbsp;sebou zapadnout. Po&nbsp;pravé straně stála improvizovaná vrátnice, ale nikdo v&nbsp;ní neseděl. Rozhlédl jsem se&nbsp;po&nbsp;dvoraně.</span></p>
        <p class="chunk" data-nb-ref-number="17" data-nb-words="132" data-nb-chars="905"><span class="idea" data-nb-ref-number="20" id="idea20" data-nb-words="132" data-nb-chars="905">Myšlenka funkcionalismu&nbsp;– ten zhoubný počinek dvacátého století&nbsp;–, jež po&nbsp;mnoho desítek let potlačuje individualitu lidského jedince a&nbsp;jeho habitatu, v&nbsp;budově ústavu ještě neprosadila svůj diktát naplno. Vznikla tak stavba, která je&nbsp;příkladem ideálního kompromisu mezi účelem a&nbsp;krásou; ano, zde se&nbsp;měl funkcionalismus zastavit. Kolem Hlavova ústavu jsem na&nbsp;svých pochůzkách chodíval často a&nbsp;pokaždé jsem potěšeně spočinul okem na&nbsp;tom poloobloukovém půdorysu, novoklasicistní fasádě se&nbsp;světlemodrou omítkou, velkých dělených oknech a&nbsp;rozkošně zbytečných, osvěžujících obloučcích na&nbsp;tvarované nadokenní římse pod plochou střechou. Jsem přesvědčen, že&nbsp;je&nbsp;to&nbsp;právě zdobnost, co&nbsp;dělá z&nbsp;domu skutečný příbytek lidí; ryze účelově si&nbsp;zařídí brloh každý jezevec, neboť nepozná, že&nbsp;obývá pouhou díru v&nbsp;zemi. Funkci tak prostého obydlí nelze nic vytknout, ale je&nbsp;důvod, aby se&nbsp;principem jezevčí nory řídil architekt?</span></p>
        <p class="chunk" data-nb-ref-number="18" data-nb-words="62" data-nb-chars="424"><span class="idea" data-nb-ref-number="21" id="idea21" data-nb-words="62" data-nb-chars="424">Kolonáda dórských sloupů podpírajících strop zeje prázdnotou. Uprostřed šumí fontána a&nbsp;za&nbsp;ní ubíhá vzhůru monumentální tříramenné schodiště s&nbsp;kamenným zábradlím. Naleštěná podlaha je&nbsp;zdobena barevnými mozaikami, opalizujícími v&nbsp;tlumené záři těžkých kovových lamp. Hle, i&nbsp;v&nbsp;dvacátém století se&nbsp;dařilo vytvářet Krásu. Stojím před ní&nbsp;v&nbsp;ustrnutí. Ticho těch prostor ruší jen údery mého tepu&nbsp;– víření paliček bubeníčka na&nbsp;klíček.</span></p>
        <p class="chunk" data-nb-ref-number="19" data-nb-words="83" data-nb-chars="479"><span class="idea" data-nb-ref-number="22" id="idea22" data-nb-words="83" data-nb-chars="479">Dávám se&nbsp;po&nbsp;schodech nahoru, uhnu vlevo a&nbsp;hned vpravo a&nbsp;nahlédnu do&nbsp;prostorné posluchárny. Sklon hlediště je&nbsp;neobyčejně prudký, katedra před tabulí se&nbsp;ztrácí v&nbsp;hloubce pod kaskádou dubových lavic s&nbsp;mosazným zábradlím. Ani zde není živá duše. Už&nbsp;už&nbsp;zavírám dveře, a&nbsp;pak si&nbsp;všimnu, že&nbsp;na&nbsp;tabuli je&nbsp;červenou křídou načmáráno pár písmen. Z&nbsp;té výšky se&nbsp;nápis nedá přečíst, a&nbsp;tak musím sejít pár řad níž, abych rozeznal jednotlivé litery. Pit. č. 3, stojí na&nbsp;tabuli. Pit. jako pitevna?</span></p>
        <p class="chunk" data-nb-ref-number="20" data-nb-words="117" data-nb-chars="730"><span class="idea" data-nb-ref-number="23" id="idea23" data-nb-words="117" data-nb-chars="730">Pitevních sálů je&nbsp;celkem pět a&nbsp;nacházejí se&nbsp;v&nbsp;zakřivené části budovy, v&nbsp;prosklených výklencích obrácených do&nbsp;stráně mezi větrovským a&nbsp;karlovským vrchem. Na&nbsp;svých pochůzkách jsem mnohokrát sešel z&nbsp;cesty a&nbsp;prodral se&nbsp;křovinami na&nbsp;strmý travnatý svah, abych do&nbsp;těch kójí smrti nahlédl, zvědav, jaké podivné operace se&nbsp;zde provádějí. Ale vždy měly zatažené těžké závěsy, spadající od&nbsp;stropu až&nbsp;k&nbsp;podlaze. Po&nbsp;straně budovy stojí kotce pro pokusná zvířata. Jednou za&nbsp;mrazivého dne se&nbsp;odtamtud ozýval ryk, při němž mi&nbsp;stydla krev v&nbsp;žilách. Slyšet byl až&nbsp;nahoru k&nbsp;Apolináři. Představil jsem si&nbsp;tenkrát profesory v&nbsp;bílých pláštích, jak dlouhými skalpely špikují prase, které si&nbsp;pak rožní nad plynovými hořáky. Zabijačka na&nbsp;akademické půdě.</span></p>
        <p class="chunk" data-nb-ref-number="21" data-nb-words="96" data-nb-chars="576"><span class="idea" data-nb-ref-number="24" id="idea24" data-nb-words="96" data-nb-chars="576">Chvíli trvalo, než jsem nalezl zakřivenou chodbu vedoucí k&nbsp;pitevnám. Cestou mě&nbsp;minul jediný člověk, muž v&nbsp;bílém plášti, bachratý a&nbsp;štětinatý, s&nbsp;černými vousy a&nbsp;zlatými brejličkami. Jistě jsem ho&nbsp;už&nbsp;někde viděl… ale kde? Nevšímal si&nbsp;mě&nbsp;a&nbsp;chvátal dál, přihrbený vědátor uvězněný ve&nbsp;svých myšlenkách. Ze&nbsp;dveří po&nbsp;levé straně se&nbsp;ozval tlumený dívčí smích, ale hlas nepatřil Rozetě. Došel jsem ke&nbsp;třetím dveřím vpravo, bílým a&nbsp;lesklým, s&nbsp;malou černou trojkou ve&nbsp;výši očí. Zaklepal jsem, nejprve nesměle. Za&nbsp;dveřmi bylo ticho. Klika byla lepkavá a&nbsp;tlaku mé&nbsp;dlaně se&nbsp;poddala ochotně.</span></p>
        <p class="chunk" data-nb-ref-number="22" data-nb-words="61" data-nb-chars="400"><span class="idea" data-nb-ref-number="25" id="idea25" data-nb-words="61" data-nb-chars="400">Místnost se&nbsp;směrem k&nbsp;výklenku rozšiřovala a&nbsp;na&nbsp;první pohled rušila všechny zákony perspektivy. Připomínala bílou, v&nbsp;hlavách prosklenou rakev. Já&nbsp;vstoupil do&nbsp;nohou. Těžké závěsy před okny byly roztažené. Uprostřed sálku stál pitevní stůl, jehož deska měla nepravidelný tvar a&nbsp;na&nbsp;několika místech vypadala, jako by&nbsp;ji&nbsp;někdo vykousl. Dovtípil jsem se, že&nbsp;ta&nbsp;místa usnadňují přístup k&nbsp;pitvanému předmětu.</span></p>
        <p class="chunk" data-nb-ref-number="23" data-nb-words="118" data-nb-chars="730"><span class="idea" data-nb-ref-number="26" id="idea26" data-nb-words="118" data-nb-chars="730">Na&nbsp;stole ležel v&nbsp;záři chirurgických lamp kůň. Nevelký nehybný hnědák. Viděl jsem hřbet, levý bok, natažený krk a&nbsp;kus hlavy. Oko bylo otevřené a&nbsp;lesklé, nevidoucí. Kopyta nebyla vidět, halila je&nbsp;obinadla z&nbsp;hrubé látky; přesto bylo možné rozeznat jejich neobvykle špičatý tvar. Překonal jsem strach a&nbsp;přinutil se&nbsp;přijít blíž. V&nbsp;boku, který se&nbsp;trhaně nadzvedával, zela dlouhá čistá rána po&nbsp;skalpelu, uprostřed mírně rozchlípená. Zahlédl jsem růžové maso a&nbsp;nažloutlý tuk, krustu zčernalé krve. Udělal jsem ještě krok a&nbsp;v&nbsp;plném světle uviděl hlavu&nbsp;– i&nbsp;to, co&nbsp;vybíhalo zprostřed čela: dlouhý vřetenovitý roh. Natáhl jsem ruku a&nbsp;bříšky prstů ohmatal drsný povrch, na&nbsp;omak stejně teplý jako živé sálající tělo. Nemají být jednorožci bílí?</span></p>
        <p class="chunk" data-nb-ref-number="24" data-nb-words="94" data-nb-chars="515"><span class="idea" data-nb-ref-number="27" id="idea27" data-nb-words="94" data-nb-chars="515">Pak se&nbsp;to&nbsp;stalo. Okno zapraštělo a&nbsp;puklo, to, co&nbsp;je&nbsp;prorazilo, udeřilo o&nbsp;podlahu přede mnou a&nbsp;odlétlo do&nbsp;kouta. Skočil jsem za&nbsp;pitevní stůl a&nbsp;loučil se&nbsp;se&nbsp;životem v&nbsp;domnění, že&nbsp;se&nbsp;po&nbsp;mně střílí; dostat se&nbsp;ke&nbsp;dveřím bylo nemožné. Rozbitým sklem zafoukal dovnitř studený vítr. Byl to&nbsp;tedy spíš kámen než kulka. Vyhlédl jsem ze&nbsp;skrýše a&nbsp;pokusil se&nbsp;určit úhel, odkud útok přišel. Za&nbsp;oknem se&nbsp;zdvihala šedá zeď zpevňující svah a&nbsp;nad ní&nbsp;se&nbsp;černalo křoví. Větévky se&nbsp;kývaly ve&nbsp;větru, pohyb prchající osoby je&nbsp;však nerušil.</span></p>
        <p class="chunk" data-nb-ref-number="25" data-nb-words="41" data-nb-chars="253"><span class="idea" data-nb-ref-number="28" id="idea28" data-nb-words="41" data-nb-chars="253">Přelezl jsem po&nbsp;kolenou k&nbsp;umyvadlu, pod nímž se&nbsp;kámen zastavil. Zvedl jsem ho&nbsp;na&nbsp;světlo chirurgických lamp, ale dřív než očím se&nbsp;dal poznat mé&nbsp;dlani. Šest pravidelných stěn, jemný, mírně zrnitý povrch, zelené žilkování. Dlažební kostka&nbsp;– varování ulice.</span></p>
        <p class="chunk" data-nb-ref-number="26" data-nb-words="80" data-nb-chars="446"><span class="idea" data-nb-ref-number="29" id="idea29" data-nb-words="80" data-nb-chars="446">Ptáte se, co&nbsp;to&nbsp;má&nbsp;všechno znamenat, ale nemůžu vám odpovědět hned a&nbsp;už vůbec ne&nbsp;přímo. Máte podezření, že&nbsp;některé věci záměrně nechávám nevysvětlené. Možná je&nbsp;na&nbsp;tom kus pravdy, ale věřte, nechávám-li vás hádat, chci, abyste tápali stejně, jako jsem tápal já: i&nbsp;na&nbsp;vás musí přejít má&nbsp;nejistota, úzkost a&nbsp;strach. Jsou nezbytné pro dosažení poznání. Mně se&nbsp;ho&nbsp;dostalo, a&nbsp;pokud jste z&nbsp;těch, kdo po&nbsp;něm baží, v&nbsp;bludišti slov se&nbsp;držte v&nbsp;mých stopách.</span></p>
        <p class="chunk" data-nb-ref-number="27" data-nb-words="38" data-nb-chars="217"><span class="idea" data-nb-ref-number="30" id="idea30" data-nb-words="38" data-nb-chars="217">Z&nbsp;budovy ústavu jsem se&nbsp;dostal stejně nepozorovaně jako při vstupu. Vrátil jsem se&nbsp;ke&nbsp;kostelu a&nbsp;spatřil na&nbsp;lavičce Lucii. Jednou rukou houpala kočárek, v&nbsp;druhé držela rozevřenou knihu. Byl jsem si&nbsp;jist, že&nbsp;na&nbsp;mě čeká.</span></p>
        <p class="chunk" data-nb-ref-number="28" data-nb-words="84" data-nb-chars="480"><span class="idea" data-nb-ref-number="31" id="idea31" data-nb-words="84" data-nb-chars="480">Už&nbsp;jsem byl klidný. Došel jsem k&nbsp;ní a&nbsp;zeptal se, co&nbsp;čte. Zvedla ke&nbsp;mně své hezké šedé oči a&nbsp;řekla, že&nbsp;gotický román. Pak připojila otázku, kde jsem tak dlouho byl. Vymyslel jsem si, že&nbsp;jsem se&nbsp;v&nbsp;ústavu stavil za&nbsp;kamarádem. Lucie se&nbsp;zvedla a&nbsp;upravila si&nbsp;sukni. Než jsme se&nbsp;dali do&nbsp;kroku, zašilhal jsem na&nbsp;obálku knihy, kterou položila do&nbsp;kočárku. Byl to&nbsp;Otrantský zámek Angličana Horace Walpola, strašidelný příběh napsaný v&nbsp;osmnáctém století, podle umístění záložky skoro dočtený.</span></p>
        <p class="chunk" data-nb-ref-number="29" data-nb-words="15" data-nb-chars="73"><span class="idea" data-nb-ref-number="32" id="idea32" data-nb-words="15" data-nb-chars="73">„To je&nbsp;náhoda!“ vypadlo ze&nbsp;mě. „Nedávno jsem to&nbsp;četl. Jak se&nbsp;ti&nbsp;to&nbsp;líbí?“</span></p>
        <p class="chunk" data-nb-ref-number="30" data-nb-words="18" data-nb-chars="100"><span class="idea" data-nb-ref-number="33" id="idea33" data-nb-words="18" data-nb-chars="100">„Začátek moc, pak je&nbsp;to&nbsp;čím dál tím bláznivější. Doufám, že&nbsp;se&nbsp;na&nbsp;konci všechny ty&nbsp;záhady vysvětlí.“</span></p>
        <p class="chunk" data-nb-ref-number="31" data-nb-words="25" data-nb-chars="151"><span class="idea" data-nb-ref-number="34" id="idea34" data-nb-words="25" data-nb-chars="151">„Připrav se&nbsp;na&nbsp;to, že&nbsp;budeš zklamaná. Mně se&nbsp;Otrantský zámek líbí právě pro svoji obrazotvornost, v&nbsp;níž logika není tak důležitá. Znáš Claru Reevovou?“</span></p>
        <p class="chunk" data-nb-ref-number="32" data-nb-words="1" data-nb-chars="5"><span class="idea" data-nb-ref-number="35" id="idea35" data-nb-words="1" data-nb-chars="5">„Ne.“</span></p>
        <p class="chunk" data-nb-ref-number="33" data-nb-words="89" data-nb-chars="564"><span class="idea" data-nb-ref-number="36" id="idea36" data-nb-words="89" data-nb-chars="564">„To byla velká obdivovatelka Horace Walpola. Ale vadilo jí&nbsp;u&nbsp;něj přesně to, co&nbsp;vadí tobě: všechny ty&nbsp;záhadné vzdechy, tajemná zjevení, postavy vystupující z&nbsp;obrazů, řinčení řetězů v&nbsp;kobce pod hradem. Walpole je&nbsp;předvádí jako skutečnost, nezpochybňuje je&nbsp;ani náznakem, a&nbsp;čtenáři nezbývá než mu&nbsp;věřit anebo knihu zahodit do&nbsp;koše. Reevová se&nbsp;nespokojila ani s&nbsp;jedním. Ve&nbsp;variaci na&nbsp;Otrantský zámek nazvané Starý anglický baron také záhadami nešetří, ale v&nbsp;duchu osvícenství je&nbsp;vždy rychle uvádí na&nbsp;střízlivou míru. Každé zjevení, každý děsivý úkaz má&nbsp;své vysvětlení.“</span></p>
        <p class="chunk" data-nb-ref-number="34" data-nb-words="4" data-nb-chars="19"><span class="idea" data-nb-ref-number="37" id="idea37" data-nb-words="4" data-nb-chars="19">„Povedlo se&nbsp;jí&nbsp;to?“</span></p>
        <p class="chunk" data-nb-ref-number="35" data-nb-words="71" data-nb-chars="435"><span class="idea" data-nb-ref-number="38" id="idea38" data-nb-words="71" data-nb-chars="435">„Podle čtenářského ohlasu ano, ale řekni sama&nbsp;– měla jsi jako malá ráda pohádky pro rozumné děti? Walpole byl romantik s&nbsp;krásně anarchickým smyslem pro asymetrii. Procházíš jeho románem jako pouťovým strašidelným zámkem a&nbsp;směješ se, dokud ze&nbsp;tmy nevyletí šíp strachu a&nbsp;neuvízne ti&nbsp;v&nbsp;zátylku. Už&nbsp;ti&nbsp;tam zůstane. Reevová by&nbsp;něco takového nedopustila, milovala řád a&nbsp;pořádek. Chaos, v&nbsp;němž si&nbsp;tak liboval její předchůdce, ji&nbsp;musel děsit.“</span></p>
        <p class="chunk" data-nb-ref-number="36" data-nb-words="5" data-nb-chars="31"><span class="idea" data-nb-ref-number="39" id="idea39" data-nb-words="5" data-nb-chars="31">„Takže byla zbabělejší než on?“</span></p>
        <p class="chunk" data-nb-ref-number="37" data-nb-words="11" data-nb-chars="66"><span class="idea" data-nb-ref-number="40" id="idea40" data-nb-words="11" data-nb-chars="66">„Chceš-li to&nbsp;tak vidět, ano. Řád je&nbsp;důsledek strachu z&nbsp;nepořádku.“</span></p>
        <p class="chunk" data-nb-ref-number="38" data-nb-words="15" data-nb-chars="71"><span class="idea" data-nb-ref-number="41" id="idea41" data-nb-words="15" data-nb-chars="71">„A&nbsp;ten ty&nbsp;nemáš, jak se&nbsp;tak na&nbsp;tebe dívám. Ty&nbsp;máš raději Walpola, viď?“</span></p>
        <p class="chunk" data-nb-ref-number="39" data-nb-words="48" data-nb-chars="306"><span class="idea" data-nb-ref-number="42" id="idea42" data-nb-words="48" data-nb-chars="306">„Určitě, i&nbsp;když je&nbsp;to&nbsp;složitější. Dnešní čtenář se&nbsp;nad jeho hrůzostrašnými scénami popadá za&nbsp;břicho&nbsp;– třeba když soše zavražděného knížete Alfonsa Dobrého vytryskne z&nbsp;nosu krev. Opravdu pitomá situace&nbsp;– socha potřebuje kapesník. Ale neznamená to, že&nbsp;při jiných scénách ti&nbsp;nevstávají hrůzou vlasy na&nbsp;hlavě.“</span></p>
        <p class="chunk" data-nb-ref-number="40" data-nb-words="10" data-nb-chars="66"><span class="idea" data-nb-ref-number="43" id="idea43" data-nb-words="10" data-nb-chars="66">„To bych řekla. Co&nbsp;ti&nbsp;v&nbsp;Otrantském zámku připadalo nejstrašnější?“</span></p>
        <p class="chunk" data-nb-ref-number="41" data-nb-words="2" data-nb-chars="20"><span class="idea" data-nb-ref-number="44" id="idea44" data-nb-words="2" data-nb-chars="20">„Utrpení nevinných.“</span></p>
        <p class="chunk" data-nb-ref-number="42" data-nb-words="12" data-nb-chars="74"><span class="idea" data-nb-ref-number="45" id="idea45" data-nb-words="12" data-nb-chars="74">„Jako mně! Kvůli utrpení nevinných se&nbsp;nedívám na&nbsp;televizi a&nbsp;nečtu noviny.“</span></p>
        <p class="chunk" data-nb-ref-number="43" data-nb-words="53" data-nb-chars="364"><span class="idea" data-nb-ref-number="46" id="idea46" data-nb-words="53" data-nb-chars="364">„Obrovská přilba s&nbsp;černým chocholem, která se&nbsp;na&nbsp;nádvoří zámku zřítí z&nbsp;čistého nebe, nerozmačká démonického Manfréda, který si&nbsp;to&nbsp;jako jediný zaslouží, ale jeho syna Konráda, neduživého mladíka, který pyká za&nbsp;otcovy smrtelné hříchy. A&nbsp;Manfréd? Nejenže všechny přežije, ale nakonec ještě v&nbsp;nepříčetném hněvu zabije dceru Matyldu, nejsympatičtější postavu příběhu&nbsp;–“</span></p>
        <p class="chunk" data-nb-ref-number="44" data-nb-words="43" data-nb-chars="247"><span class="idea" data-nb-ref-number="47" id="idea47" data-nb-words="43" data-nb-chars="247">„To ti&nbsp;pěkně děkuju. Teď už&nbsp;to&nbsp;nemusím dočítat, když jsi mi&nbsp;vyzvonil, jak to&nbsp;dopadne. Ale copak nevidíš pointu? Samozřejmě že&nbsp;je&nbsp;Manfréd potrestán: až&nbsp;do&nbsp;konce jeho dní ho&nbsp;bude mučit svědomí.“ Ustaraně pohlédla na&nbsp;spící dítě a&nbsp;upravila mu&nbsp;peřinku.</span></p>
        <p class="chunk" data-nb-ref-number="45" data-nb-words="110" data-nb-chars="691"><span class="idea" data-nb-ref-number="48" id="idea48" data-nb-words="110" data-nb-chars="691">„Promiň, nechal jsem se&nbsp;unést. Určitě to&nbsp;dočti, stojí to&nbsp;za&nbsp;to. V&nbsp;podstatě je&nbsp;ta&nbsp;kniha hluboce pravdivá. Utrpení nevinných vidíme dnes a&nbsp;denně, Otrantský zámek věrně odpovídá skutečnosti končícího dvacátého století. A&nbsp;právě tak je&nbsp;to&nbsp;s&nbsp;nezodpovězenými otázkami, kterých, stejně jako v&nbsp;této knize, je&nbsp;i&nbsp;v&nbsp;životě víc než odpovědí. Vlastně to&nbsp;souvisí s&nbsp;tím, zda čtu raději Walpola, anebo Reevovou. Vybral bych si&nbsp;něco mezi nimi: příběh s&nbsp;rozumným, logickým vyústěním, jaké uspokojí bytost řídící se&nbsp;rozumem. Ale musí tam být něco navíc, něco nevysvětlitelného jako doklad mého hlubokého přesvědčení, že&nbsp;ne&nbsp;všechno, co&nbsp;se&nbsp;nám ukazuje, dokážeme pochopit. Svět je&nbsp;neuchopitelný jako gotický román.</span></p>
        <p class="chunk" data-nb-ref-number="46" data-nb-words="117" data-nb-chars="696"><span class="idea" data-nb-ref-number="49" id="idea49" data-nb-words="117" data-nb-chars="696">Zkus si&nbsp;představit, jak by&nbsp;psal Horace Walpole dnes. Připadala by&nbsp;mu&nbsp;moderní Praha dost příšerná? Myslím v&nbsp;romantickém smyslu. Přijal by&nbsp;ji&nbsp;jako výzvu? Anebo by&nbsp;se&nbsp;uchýlil, tak jak je&nbsp;v&nbsp;módě od&nbsp;časů Svátkových a&nbsp;Meyrinkových, k&nbsp;době císaře Rudolfa? Dovedl by&nbsp;i&nbsp;tak říci něco současného? Trpěly by&nbsp;jeho oběti pro staré hříchy předků, trestali by&nbsp;duchové bezohledné ničemy? Ať&nbsp;by&nbsp;se&nbsp;rozepsal o&nbsp;čemkoli, vždycky by&nbsp;převládla otázka nad odpovědí. Prostředí a&nbsp;postavy by&nbsp;si&nbsp;vzal z&nbsp;naší kybernetizované současnosti, a&nbsp;přece by&nbsp;šlo o&nbsp;ta nejpodivnější a&nbsp;nejzáhadnější místa a&nbsp;individua, jaká si&nbsp;lze představit. Dobře se&nbsp;rozhlédni tady po&nbsp;univerzitním areálu: uvidíš je&nbsp;na&nbsp;každém kroku, za&nbsp;každým rohem&nbsp;–“</span></p>
        <p class="chunk" data-nb-ref-number="47" data-nb-words="10" data-nb-chars="57"><span class="idea" data-nb-ref-number="50" id="idea50" data-nb-words="10" data-nb-chars="57">Lucie se&nbsp;zastavila a&nbsp;rozhlédla se. „Kde to&nbsp;vlastně jsme?“</span></p>
        <p class="chunk" data-nb-ref-number="48" data-nb-words="52" data-nb-chars="300"><span class="idea" data-nb-ref-number="51" id="idea51" data-nb-words="52" data-nb-chars="300">Stáli jsme u&nbsp;zábradlí na&nbsp;zvýšeném břehu Botiče. Došli jsme téměř k&nbsp;nuselskému divadlu, a&nbsp;já si&nbsp;toho doteď nevšiml, tak mě&nbsp;rozhovor zaujal. Lucie se&nbsp;usmívala, jako kdyby ji&nbsp;mé&nbsp;nadšení pro strašidelné příběhy pobavilo. Úsměv byl ryze mateřský a&nbsp;mě z&nbsp;něho bodalo u&nbsp;srdce. Na&nbsp;okamžik jsem dítěti záviděl.</span></p>
        <p class="chunk" data-nb-ref-number="49" data-nb-words="56" data-nb-chars="316"><span class="idea" data-nb-ref-number="52" id="idea52" data-nb-words="56" data-nb-chars="316">„Říkáš, že&nbsp;otázek je&nbsp;i&nbsp;dnes víc než odpovědí. Já&nbsp;si&nbsp;tím tak jistá nejsem. Třeba taková náhoda&nbsp;– co&nbsp;když je&nbsp;to&nbsp;odpověď na&nbsp;otázku, která tu&nbsp;byla, ale nikdo ji&nbsp;nevyslovil? Dnes jsme se&nbsp;přece potkali náhodou. Zcela náhodné bylo i&nbsp;naše seznámení: narazil jsi posledně na&nbsp;manžela ve&nbsp;městě, schůzku jste neměli domluvenou.“</span></p>
        <p class="chunk" data-nb-ref-number="50" data-nb-words="17" data-nb-chars="101"><span class="idea" data-nb-ref-number="53" id="idea53" data-nb-words="17" data-nb-chars="101">„Aha, takže tahle procházka se&nbsp;podle tebe dá&nbsp;chápat jako odpověď na&nbsp;otázku, která visela ve&nbsp;vzduchu?“</span></p>
        <p class="chunk" data-nb-ref-number="51" data-nb-words="93" data-nb-chars="522"><span class="idea" data-nb-ref-number="54" id="idea54" data-nb-words="93" data-nb-chars="522">Ještě než jsem to&nbsp;ze&nbsp;sebe vysoukal, došlo mi, čeho by&nbsp;se&nbsp;ta&nbsp;otázka mohla týkat&nbsp;– mě, Netřeska a&nbsp;jí samé&nbsp;–, a&nbsp;do&nbsp;tváře mi&nbsp;stouplo horko. Ale Lucie můj ruměnec neviděla, protože se&nbsp;odvrátila a&nbsp;opřela se&nbsp;lokty o&nbsp;zábradlí. Chtě nechtě jsem sklouzl zrakem po&nbsp;křivkách jejího pozadí. V&nbsp;jejím postoji byla jistá koketnost, nijak nápadná, a&nbsp;přece nepřehlédnutelná. Zaskočilo mě&nbsp;to, svým způsobem i&nbsp;dojalo. Jenže nejsem z&nbsp;těch, kdo by&nbsp;takovéto situace dokázal využít, jak se&nbsp;potvrdilo posledně. Bylo mi&nbsp;líto jí&nbsp;a&nbsp;bylo mi&nbsp;líto sebe.</span></p>
        <p class="chunk" data-nb-ref-number="52" data-nb-words="50" data-nb-chars="259"><span class="idea" data-nb-ref-number="55" id="idea55" data-nb-words="50" data-nb-chars="259">Ale vábilo mě&nbsp;to&nbsp;k&nbsp;ní. Opřel jsem se&nbsp;těsně vedle ní&nbsp;a&nbsp;dotkl se&nbsp;loktem jejího lokte. Neuhnula, ale koutkem oka jsem zahlédl, jak se&nbsp;jí&nbsp;na&nbsp;čelo vepsala jakási obava, a&nbsp;to hned třikrát. Že&nbsp;bych se&nbsp;mýlil? Sklopil jsem hlavu a&nbsp;ponořil pohled do&nbsp;kalných vod potoka.</span></p>
        <p class="chunk" data-nb-ref-number="53" data-nb-words="45" data-nb-chars="250"><span class="idea" data-nb-ref-number="56" id="idea56" data-nb-words="45" data-nb-chars="250">„Procházka jako odpověď?“ navázala na&nbsp;rozhovor, který jsem napůl vypustil z&nbsp;hlavy. „Možná to&nbsp;odpověď je, a&nbsp;možná to&nbsp;není nic než omyl. Podívej se&nbsp;tamhle k&nbsp;mostku, na&nbsp;tu věc ve&nbsp;vodě. Nemá tam co&nbsp;dělat. Spadla tam někomu? Odhodil ji&nbsp;tam nějaký zloděj?“</span></p>
        <p class="chunk" data-nb-ref-number="54" data-nb-words="19" data-nb-chars="114"><span class="idea" data-nb-ref-number="57" id="idea57" data-nb-words="19" data-nb-chars="114">Spatřil jsem předmět, na&nbsp;který ukazovala Luciina ruka, a&nbsp;shledal jsem, že&nbsp;i&nbsp;on je&nbsp;odpovědí na&nbsp;nevyslovenou otázku.</span></p>
        <p class="chunk" data-nb-ref-number="55" data-nb-words="71" data-nb-chars="424"><span class="idea" data-nb-ref-number="58" id="idea58" data-nb-words="71" data-nb-chars="424">Doprovodil jsem Lucii na&nbsp;zastávku tramvaje a&nbsp;pomohl jí&nbsp;s&nbsp;kočárem. Letmo, snad pouhou náhodou, mě&nbsp;přitom pohladila po&nbsp;zápěstí. Jakmile odjela, vrátil jsem se&nbsp;k&nbsp;mostku a&nbsp;slezl po&nbsp;zčernalém žebříku do&nbsp;studené špinavé vody. Sahala mi&nbsp;po&nbsp;kolena, dobrodil jsem se&nbsp;k&nbsp;železu trčícímu nad hladinu a&nbsp;zvedl ho. Byla to&nbsp;velká rámová pila, která se&nbsp;zaklínila za&nbsp;kámen na&nbsp;dně. Měla neopotřebované modré držadlo a&nbsp;zlomený nezrezivělý list.</span></p>
        <p class="chunk" data-nb-ref-number="56" data-nb-words="33" data-nb-chars="216"><span class="idea" data-nb-ref-number="59" id="idea59" data-nb-words="33" data-nb-chars="216">Kvůli zlomenému listu se&nbsp;nová pila nevyhazuje. Zuby byly velké, dodatečně zohýbané a&nbsp;zpilované do&nbsp;dlouhých drápů dravé šelmy. Věděl jsem dobře, jak by&nbsp;vypadalo poleno řezané takovou pilou. Vypadalo by&nbsp;jako přetržené.</span></p>
        <p class="chunk" data-nb-ref-number="57" data-nb-words="129" data-nb-chars="789"><span class="idea" data-nb-ref-number="60" id="idea60" data-nb-words="129" data-nb-chars="789">Prapodivný den, jakých v&nbsp;poslední době neutěšeně přibývalo, měl svou dohru v&nbsp;bytě na&nbsp;Proseku. Vzal jsem pilu k&nbsp;sobě, rozhodnut předat ji&nbsp;co&nbsp;nejdřív policejní laboratoři ke&nbsp;zkouškám přítomnosti krve. Opatrně jsem ji&nbsp;osušil a&nbsp;obalil list starými novinami. Pak jsem se&nbsp;umyl, potmě se&nbsp;převlékl do&nbsp;pyžama a&nbsp;ulehl, spokojen, že&nbsp;mám pro Olejáře něco nového. Těsně před usnutím jsem si&nbsp;vzpomněl, že&nbsp;jsem nezalil své milované květiny. Zvedl jsem se&nbsp;z&nbsp;příjemně zahřáté postele, rozsvítil a&nbsp;shýbl se&nbsp;pro konvičku. Vzápětí jsem ji&nbsp;zase upustil. Z&nbsp;popínavého stonku vinné révy, který se&nbsp;začínal slabě zelenat, vyrůstala v&nbsp;hustých trsech chlupatá bílá vlákna, rašila vzhůru, ohýbala se&nbsp;a&nbsp;rozlézala do&nbsp;všech stran. Ta&nbsp;nejdelší musela mít skoro půl metru a&nbsp;ze všeho nejvíc připomínala vousy divého starce.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./sedmikosteli_020.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>